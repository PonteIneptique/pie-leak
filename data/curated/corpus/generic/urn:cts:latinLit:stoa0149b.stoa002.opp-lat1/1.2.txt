 Litteras sinceritatis tuae accepi quibus ut decet episcopum et dei sacerdotem transgressori te Ossio didici restitisse et cadentibus plurimis Arimino in communicatione l alentis Ursacii et ceterorum quos ipsi agnito blasphemiae crimine ante damnauerunt tuum adsensum denegasse fidem scilicet seruans quam patres Nicheani scripserunt gratulamur tibi in hoc gratulamur et nobis quia hoc uiuis proposito et hac fide pollens nostri dignatus es meminisse permanenti autem tibi in eadem confessione et nullam cum ypocritis retinenti societatem nostram tibi communicationem promitte quibus potes tractatibus quanto labore praeuales transgressores obiurga infideles increpa nihil metuens de regno saeculari ut fecisti quia potior est qui in nobis est quam qui in hoc mundo Nos uero tui consacerdotes tertio laborantes exilio hoc dicimus quod manifestum esse putauimus quoniam omnis spes Arriomanitarum non in suo haud unito consensu sed in protectione pendet regni saecularis ignorantes scripta quia maledicti sunt qui spem habent in hominem nostrum autem adiutorium in nomine domini qui fecit caelum et terram in passionibus perdurare cupimus ut secundum quod dictum est in regno glorificari possimus dignare nobis scribere quid malos corrigendo profeceris uel quantos fratres aut stantes agnoueris aut ipse monendo correxeris salutant te omnes qui mecum sunt maxime Diaconus simulque petunt ut cunctos lateri tuo fideliter adhaerentes nostro digneris obsequio salutare EXPLICIT EPISTULA EUSEBI AD GREGORIUM EPISCOPUM SPANENSEM 