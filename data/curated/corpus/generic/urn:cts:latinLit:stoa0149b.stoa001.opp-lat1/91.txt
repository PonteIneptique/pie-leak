Bonum est confiteri domino et psallere nomini tuo altissime et reliqua post legis tempora et cognitionem ueritatis conuenit corpus ipsum potius quam umbram corporis contueri lex enim eorum quae in domino nostro Iesu Christo inplenda erant speciem conplectitur non ipsa ueritas sed in ea meditatio ueritatis utilis fide potius quam effectu imitatione quam genere ea enim quae obseruari praecepta sunt non uirtute efficientiae ipsius utilia erant sed obseruantium fide salutaria ut sacrificiorum diuersitates et holocaustomatum religiones et circumcisionis cura et sabbati otium haec enim omnia et praetermissa culpam habebant et gesta sub futurorum fide proderant sicut ait beatus apostolus prius autem quam ueniret fides sub lege conclusi custodiebamur in ea fide quae incipiebat reuelari itaque lex paedagoga nostra facta est in Christo uti ex fide iustificemur at ubi uenit fides iam non sumus sub paedagoga omnes enim filii estis fidei ergo quotienscumque aliquid ex lege relegitur in opere praesentium mandatorum speculum futurorum est contuendum et erat quidem congruum de singulis superius conprehensis adferre rationem ut secundum apostoli doctrinam uniuersa intellegerentur fide futurorum potius quam uirtute ipsius efficientiae profuisse tamen in unum congesta omnia audientibus ne non tam cognitionem potius quam onus adferant unam ex superioribus partem retractemus et eam scilicet quae tempori necessaria est id est sabbati diei quia ita psalmus inscribitur psalmus cantici in die sabbati ut cum per scripturarum caelestium auctoritatem quae ratio in sabbati requie contineatur cognouerimus parem ceterarum quoque rerum quae in lege sunt efficientiam sentiamus Et de otio quidem diei huius multa praecepta sunt nam et in ea dominus perfecta mundi huius soliditate requieuit scriptum est enim et requieuit deus in die septima ab omnibus operibus suis quae inchoauit facere et rursum haec eadem sanctificatur in lege ab eo ut omne opus agi uetitum sit sicut scribitur in Exodo in mente habete diem sabbatorum sanctificare eum sex diebus operaberis et facies omnia opera tua septimo autem die sabbata domini dei tui non facies in illo die ullum opus ergo sabbato et quies dei est et hominum otium sed quid hoc proficiet ad psalmum in quo in factura dei gaudium est et profundae cogitationes eius et exurendus peccator ut fenum et iustus ut palma florescens et multiplicandus ut cedrus nulla hic diei septimi requies nullum humanorum operum otium decantatur ergo quia nihil in psalmo de requie huius sabbati continetur proprietas requietionis et sabbati quod in lege praescribitur requirenda est in psalmis legimus itaque de impiis dictum sicut iuraui in ira mea si intrabunt in requiem meam deus in sacramenti religione confirmat non adituros requiem suam non ut opinor huius sabbati requiem significat in qua post mundi aedificationem scribitur quieuisse nam sollemnitatem ac laetitiam diei huius omnes Iudaei in eam gloriantes introeunt ei quibus necesse est plures in peccatis agere ac uiuere hanc enim diem ad quoddam testimonium dignationis in se dei honorant si haec ergo dei est requietionis dies quod cum uenia dictum sit iam deus mendax est cum in se contumaces in filium parricidae requiem diei huius obtineant Dehinc cum omnibus omnino sine exceptione aliqua nihil operis agere sed in otio quiescere iussum sit quomodo rursum dominus sabbatum soluit dicens nescitis quia sacerdotes in templo sabbatum uiolant et sine crimine sunt ergo non haec quies sabbati nec hoc eius est otium cum quando non quiescentes in sabbato maledicti sint sub legem firmitatis accipiens si sol signaque cetera cursus suos obeunt et habent ab eo permanendi in his in quibus sunt substantiam a quo in hos cursus atque in haec officia conposita sunt si terra fructus suos profert materiem fecunditatis in dies sumens per quam ei secundum temporum uices quaedam fertilitatis natura subiecta est si cotidie animarum origines et corporum figurationes occulta et incognita nobis diuinae uirtutis molitione procedunt et magnum est muneris tanti dona sentire cum tamen eorum institutio nesciatur sed haec etsi opus dei sunt uerum in his labor nullus est et quamquam habeant ex auctore suo ac dominante quod talia sunt non tamen eum a quo orta et per quem cotidie talia sunt defatigant Et haec quidem magna dei opera sunt caelum continere solem cum astris ceteris luminare sementis terrae incrementa sufficere hominem firmare animam reprouehere sed longe his maiora opera perfecta sunt Moyses enim tantum uisibilium rerum creationes enarrauit rudibus hominum animis ea ad cognitionem dei proferens quae possent intellegi et uideri ut per hanc conspicabilium operum magnitudinem uirtus eius qui operatus est cognosceretur et creatoris potestas per creaturae admirationem posset intellegi sed Paulus testamenti noui interpres non iam lactis sed panis cibum ingerens ita de domino tradidit qui est imago dei primogenitus omnis creaturae quia in ipso constituta sunt omnia in caelis et in terra uisibilia et inuisibilia siue throni siue dominationes siue principatus siue potestates omnia in ipso et per ipsum facta sunt et ipse est ante omnes et omnia ipsi constant protrahit ergo nos doctor gentium de cognoscibili materia in inuisibilium intellegentiam et nos ad cognoscendos principatus et potestates et thronos et dominationes de terrenis atque humilibus educit uerum haec ex nutu dei patris et in caelis et in terra manent atque extiterunt et licet per filium omnia tamen a deo omnia ipse est etenim caput ac principium uniuersorum et in ipso uniuersa sunt condita licet postea de thensauris in se conditis secundum arbitrium potestatis aeternae singula quaeque pro ulerit uerum cum in omnibus Christus operetur eius tamen opus est qui operatur in Christo et ideo pater meus ait cotidie operatur et ego operor quia opus patris est quidquid manente in se deo patre filius dei deus Christus operatur atque ita per filium cotidie omnia quia omnia pater operatur in filio igitur cotidie Christus operatur et ut arbitror animarum initia configurationes corporum profectus et incrementum uiuentium opus eius ostendunt Ut autem absolutius intellegere possimus quae operatio dei sit et quomodo operans pater operatur et filius originem dicti huius nosse debemus inter ceteras enim curationes quibus se dominus in carne hominis deum docebat sub uisibili materie potestatem inuisibilis uirtutis ostendens paralyticum triginta et octo annorum in natatoria porticus Salomonis inuenit expectantem alicuius auxilium per quem ad motum aquae per angelum incitatae deuehi posset erat autem hoc et in tempore et in homine uirtutis ut cum fons piscinae commotus esset ille qui primus aquas esset ingressus omnem infirmitatem qua adflictaretur euaderet erant autem haec et praesentium effectibus utilia et futurorum speculo imaginata cum angelo ad aquas uocante omnium aegritudinum prompta esset abolitio hunc ergo paralyticum die sabbati dominus ubi uidit uerbo curat praecepto salutem infirmantis efficiens dicit ergo paralytico surge et tolle grabatum tuum et ambula iam non solum sanus paralyticus sed etiam oneri utilis factus est Iudaei paralyticum uiolati sabbati arguunt dicentes sabbatum est et non licet tibi tollere grabatum tuum quibus respondit qui me fecit sanum ille mihi dixit tolle grabatum tuum et ambula eundem auctorem facti sui praeferens quem salutis ut non existimaretur ab eo culpa uiolati sabbati posse proficisci cuius in uerbo humani corporis instauratio constitisset ergo quia paralyticum dominus curasset in sabbato ubi facti ueneratio consequi debuisset illic Iudaeorum omnium odium commouetur quibus dominus respondit pater meus usque modo operatur et ego operor Sed surgit hic ad uiolati ut putabant sabbati grauior indignatio quod patrem suum deum dixerit aequalem se faciens deo sed unde hic Iudaeis dolor est non enim ita locutus est deus pater meus est sed uim adtulit ueritas et confessionem inuitis ratio extorsit deo enim esse aequalem opera loquebantur illi irascuntur quae non audiunt et pati nolunt quod ignorare non possunt et hoc in Christo oderunt quod eos intellegere est necesse opus ergo patris in quo est in eo scilicet quod agit filius ait enim non potest filius facere a se quicquam nisi quod uiderit patrem facientem non utique sibi uirtutem ademit sed obsequio paterno deuinxit arbitrio non enim nudo sermone significat non potest filius facere sed adiecit a se quicquam nisi quod uiderit patrem facientem ergo omne quod facit ille famulatus est quia non a se quicquam sed id quod uiderit facit ministerium ueniens de exemplo non operis sed uoluntatis quia opus patris in uoluntate est id enim dominus ait non ueni uoluntatem meam facere sed eius qui me misit docens non aliud uelle se quam quod uellet ille qui eum miserat ergo uoluntatem patris filius tamquam exemplum operationis introspicit quia omnia intra paternarum cogitationum prouidentiam quadam futurarum rerum praedestinatione formantur introspicit autem per mutuam caritatem atque naturam ait enim pater diligit filium et omnia demonstrat ei quae ipse facit ita et huic dei ex quo ipse deus natus est uoluntatem nosse peruium est et illi quod uoluntatis suae cognitionem filio congenuerit est benignum Ergo ad sabbati diem ex quo odium commouebatur responsum est pater meus usque modo operatur et ego operor est ergo opus dei sabbato est plane nam nisi esset caelum dilaberetur lumen solis occideret terra non staret fructuum omnium incrementa deficerent uitae hominum interirent si sabbati lege uirtutum omnium constitutio otiaretur sed requies nulla est et cursus idem est et ut sex diebus ita et sabbato elementorum omnium continentur officia ergo omni in tempore per haec pater operatur operatur autem in filio qui ex eo est et per quem omnia haec opus eius sunt qui ista in se operetur operantem et ministerii opus in opus refertur auctoris itaque filius in paralytico ut in ceteris operatus in sabbato est et per filium opus patris in sabbato est atque ita non est in die dei requies cum dies deo nulla sine opere sit Quia ergo opera dei exstant quae sit eius requies quaerenda est dei itaque opus opus Christi est uerum et requies dei deus Christus est quia ita omnia quae dei sunt in eo uera sunt ut his pater quiescat perfectus enim a perfecto est quia ut apostolus ait omnia ipsi constant et sicut de se ipse testatus est sicut habet pater uitam in semetipso ita et filio dedit habere uitam in semetipso et rursum apostolus ait quia in ipso inhabitat omnis plenitudo diuinitatis corporaliter itaque quod in eo est uel quod ipso perfectum est neque iam quod subsistit ac manet eget atque expectat aliunde sed caritate patris atque uirtute ita et in filio uita est ut licet sit natus ex patre tamen in ea uita in qua et pater uiuit existat nam et in eo uniuersorum quae deinceps crearentur principia constiterunt et in eo uniuersa contemplans consummatis per eum omnibus delectatus est cum et in filio creatore quiesceret et in his quae digna dilectionis filio essent creata gauderet hinc illud est in prouerbiis cum pararet caelum aderam illi et ego eram apud eum disponens mihi adgaudebat cum laetaretur orbe perfecto haec requies in qua laetatur pater quam etiam per sacramenti confirmationem impii non adibunt est etiam intellegenda domino Iesu Christo requies eorum quae inuisibilia sunt tbroni dominatus principatus potestates haec enim omnia manent incorrupta indefessa perpetua et idcirco in his requies existimanda est quia indulta aeternitate iam in eorum perfectis creationibus quiescatur Oportet autem cognosci quidem quomodo in requiem quam impii non adibunt pii et deo subiecti poterunt introire necesse est enim spem quae malis negata sit bonis relinqui sed si Christus dei requies est ergo hi qui in Christo erant erunt in dei requie in Christo autem uelle esse se apostolus clamat dicens sequor autem si adprehendam in quo et adprehensus sum et rursum omnia autem detrimenta esse duxi et arbitror stercora ut Christum lucrifaciam et rursum benedictus pater domini nostri Iesu Christi qui benedixit nos in omni benedictione spiritali in caelestibus in Christo in quo elegit nos ante mundi constitutionem in ipso ut simus sancti et inmaculati inconspectu eius in caritate qui ante praedestinauit nos nos in adoptionem em per Iesum in ipso quia uerbum caro factum est quia cum aliquando essemus alienati et inimici sensus eius in factis malis nunc autem reconciliati sumus corpore carnis eius ergo per coniunctionem carnis adsumptae sumus in Christo et hoc est sacramentum dei absconditum a saeculis et generationibus in deo quod nunc reuelatum est sanctis eius esse nos coheredes et concorporales et conparticipes pollicitationis eius in Christo patet ergo uniuersis per coniunctionem carnis aditus in Christo si exuant ueterem hominem et cruci eius adfigant et ab his quae ante gesserunt in baptismo eius consepeliantur ad uitam et ut in consortium Christi carnis introeant carnem cum uitiis et concupiscentiis adfigant istius modi enim corpora configurabit in transformationem corporis sui et horum humilitatem in gloriam carnis suae transferet qui contundentes omnes cupiditatum aculeos et uoluptatum sordes abluentes post nouae natiuitatis sacramentum meminerint se non carnem suam habere sed Christi Est autem hoc perfectum sabbatum haec uera requies cui more sabbati saecularis omnia uitae necessaria pridie praeparare praecipimur Iudaei enim secundum praeceptum legis die quae anterior sabbato erit omnia quae sabbato sint necessaria parant et cibus omnis ac potus ante prouidendus parandus recondendus est non intellegentes in eo umbram futurae ueritatis ostendi ut enim ad otium sabbati obtinendum superioris diei geminanda officia sunt nam et quod ipsi diei et sabbato necessarium sit curandum est ita et nobis aeterna sabbata expectantibus quibus illic possimus uti praesentis uitae negotiis sunt praeparanda et nunc quidem necessaria sed requiem sabbati redemptura ut igitur ab huius sabbati requie id est ut superius ostendimus a consortio Christi angelorumque non etiam sacramento dei arceamur operandum et promerendum est et per sollicitudinem operum anteriorum aeternitatis est requies praeparanda orationum uigiliis lectionum frequentia ieiunii uoluntate humilitatis tranquillitate bonitatis operibus castitatis nitore uirtute patientiae haec pridie in otium aeterni sabbati sunt paranda ut corruptionis nostrae infirmitate in caelestem gloriam transformata nec uitium uoluntas nec ambitio gloriam nec honorem superbia nec otium labor nec cibum corpus nec somnum noctis die lassitudo desideret sed sit nobis aeterna lux uita peruigil communis usus bonorum caelestis satiatus sermo dei laudium deo et cum angelorum choris hymnus aeternus hoc fidei est praemium haec corporeae resurrectionis est gloria in qua nihil desiderandum est quia nullo egendum est non per inuidiam aemulandum quia in communione uiuendum non aut infirmitate aliqua dolendum aut aetate crescendum quia inmortalitate durandum est sed urendus potius diabolus et malum omne perimendum et aeternitatis nostrae flos optinendus pro huius igitur sabbati requie deo patri filius confitetur hoc ex persona eius in fine cantatur hoc sicuti singulorum uersuum interpretatione noscemus adquisita hominum inmortalitate celebratur 