Postquam uocem meam audiuit iubet me leuare et ait mihi mouerunt me preces et lacrimae tuae et bene est quod hoc credidisti et quia dixisti te pro hac margarita ipsam uitam tuam uelle impendere non possum eam tibi negare sed scire debes propositum et uoluntatem meam uestis quam ego dedero talis est ut si quis uoluerit ueste alia colorata et serica et aurata uti hanc uestem meam capere non possit sed illi dabo eam quae contenta sit serio habitu et natiuis coloribus et insumptuoso textu uestiri ita ut propter consuetudinem purpuram perangustam uestis habeat non etiam purpura ipsa diffundatur in uestem margarita uero quam a me petis naturae eius est ut habere eam nemo possit qui margaritam alteram habuerit quia aliae margaritae aut de terra aut de mari sunt mea autem ut ipse tu uides speciosa et pretiosa est incomparabilis et caelestis est non dignatur ibi esse ubi aliae sunt non enim rebus meis conuenit cum rebus hominis quia qui ueste mea et margarita utitur in aeternum sanus est non febre exardescit non uulncri patet non annis demutatur non morte dissoluitur aequalis aeternus ego tamen hanc uestem et hanc margaritam meam petenti tibi dabo ut eam filiae tuae perferas sed prius scire debes quid uelit filia tua si se huius uestis et margaritae meae dignam facit id est si uestes sericas et auratas et infectas habere noluerit si omnem margaritam alteram oderit tunc haec quae me rogas tibi praestabo 