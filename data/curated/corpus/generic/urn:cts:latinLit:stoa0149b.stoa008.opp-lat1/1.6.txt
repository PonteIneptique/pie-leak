Post quam uocem filia laetus exsurgo et secretum habens hanc ad te epistolam feci rogans te per multas lacrimas meas ut te huic uesti et margaritae reserues neque miserum senem tali damno tuo facias si hanc uestem et hanc margaritam non habueris testor autem tibi filia deum caeli et terrae quia nihil hac margarita atque hac ueste pretiosius est et tui iuris est ut hanc habeas tu modo quando tibi uestis alia offeratur uel infecta uel serica uel deaurata dicito ei qui tibi offert ego uestem alteram exspecto propter quam pater meus a me tam diu peregrinatur quam mihi quaerit quam non possum habere si hanc habuero sufficit mihi lana ouis meae sufficit mihi color quem natura attulit sufficit mihi textus insumptuosus ceterum uestem illam desidero quae dicitur non absumi non atteri non scindi at uero si tibi margarita offeratur aut suspendenda collo aut digito coaptanda dices ita non mihi impedimento sint istae inutiles et sordidae margaritae expecto illam pulcherrimam et pretiosissimam et utilissimam credo patri meo quia et ille ei qui spopondit sibi credidit propter quam mihi significauit se etiam mori uelle hanc exspecto hanc desidero quae mihi praestabit salutem et aeternitatem 