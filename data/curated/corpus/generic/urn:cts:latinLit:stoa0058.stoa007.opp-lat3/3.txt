Superior de genere disputatio uideatur forsitan omnem etiam speciei consumpsisse tractatum nam cum genus ad aliquid praedicetur id est ad speciem cognosci natura generis non potest si speciei quae sit intellegentia nesciatur sed quoniam diuersa est in suis naturis eorum consideratio atque discretio diuersa in permixtis idcirco sicut singula in prooemio proposuit ita diuidere cuncta persequitur ac primum post generis disputationem de specie tractat de qua quidem dubitari potest si enim haec fuit ratio praeponendi generis reliquis omnibus quod naturae suae magnitudine cetera contineret non aequum erat speciem differentiae in ordine tractatus anteponere quod differentia speciem contineret cura praesertim differentiae ipsas species informent prius autem est quod informat quam id quod eius informatione perficitur posterior igitur est species a differentia prius igitur de differentia tractandum fuit etenim prooemio etiam consentiret in quo eum ordinem collocauit quem naturalis ordo suggessit dicens utile esse nosse quid genus sit et quid differentia huic respondendum est quaestioni quoniam omnia quaecumque ad aliquid praedicantur substantiam semper ex oppositis sumunt ut igitur non potest esse pater nisi sit filius nec filius nisi praecedat pater alteriusque nomen pendet ex altero ita etiam in genere ac specie uidere licet species quippe nisi generis non est rursusque genus esse non potest nisi referatur ad speciem nec uero substantiae quaedam aut res absolutae esse putandae sunt genus ac species ut superius quoque dictum est sed quicquid illud est quod in naturae proprietate consistat id tunc fit genus ac species cum uel ad inferiora uel ad superiora referatur quorum ergo relatio alterutrum constituit eorum continens factus est iure tractatus De specie igitur inchoans ait hoc modo Species autem dicitur quidem et de unius cuiusque forma secundum quam dictum est primum quidem species digna imperio dicitur autem species et ea quae est sub adsignato genere secundum quam solemus dicere hominem quidem speciem animalis cum sit genus animal album autem coloris speciem triangulum uero figurae speciem Sicut generis supra significationes distinxit aequiuocas ita idem in specie facit dicens non esse speciei simplicem significationem et ponit quidem duas longe autem plures esse manifestum est quas idcirco praeteriit ne lectoris animum prolixitate confunderet dicit autem primum quidem speciem uocari unius cuiusque formam quae ex accidentium congregatione perficitur cautissime autem dictum est unius cuiusque hoc enim secundum accidens dicitur quae enim uni cuique indiuiduo forma est ea non ex substantiali quadam forma species sed ex accidentibus uenit alia est enim substantialis formae species quae humanitas nuncupatur eaque non est quasi supposita animali sed tamquam ipsa qualitas substantiam monstrans haec enim et ab hac diuersa est quae unius cuiusque corpori accidenter insita est et ab ea quae genus deducit in partes postremumque plura sunt quae cum eadem sint diuersis tamen modis ad aliud atque aliud relata intelleguntur ut hanc ipsam humanitatem in eo quod ipsa est si perspexeris species est eaque substantialem determinat qualitatem si sub animali eam intellegendo locaueris deducit animalis in sese participationem separaturque a ceteris animalibus ac fit generis species quodsi unius cuiusque proprietatem consideres id est quam uirilis uultus quam firmus incessus ceteraque quibus indiuidua conformantur et quodammodo depinguntur haec est accidens species secundum quam dicimus quemlibet illum imperio esse aptum propter formae eximiam dignitatem huic aliam adiungit speciei significationem id est eam quam supponimus generi nos uero triplicem speciei significationem esse subicimus unam quidem substantiae qualitatem aliam cuiuslibet indiuidui propriam formam tertiam de qua nunc loquitur quae sub genere collocatur credendum uero est propter obscuritatem eius quam nos adiecimus quia nimirum altiorem atque eruditiorem quaereret intellectum ea tacita praetermissaque ceteras edidisse cuius quidem speciei haec exempla subiecit ut hominem quidem animalis speciem album autem coloris triangulum uero figurae haec enim omnia species nuncupantur eorum quae sunt genera animal quidem hominis albi autem color trianguli figura Quodsi etiam genus adsignantes speciei meminimus dicentes quod de pluribus et differentibus specie in eo quod quid sit praedicatur et speciem dicimus id quod sub genere est Dudum cum generis descriptionem adsignaret in generis definitione speciei nomen iniecit dicens id esse genus quod de pluribus specie differentibus in eo quod quid ait praedicaretur ut scilicet per speciei nomen definiret genus nunc uero cum speciem definire contendat generis utitur nuncupatione dicens speciem esse quae sub genere ponatur cui quidem dicto illa quaestio iure uidetur opponi omnis enim definitio rem declarare debet quam definitio concludit eamque apertiorem reddere quam suo nomine monstrabatur ex notioribus igitur fieri oportet definitionem quam res illa sit quae definitur cum igitur per speciei nomen describeret uel definiret genus abusus est uocabulo speciei uelut notiore quam generis atque ita ex notioribus descripsit genus nunc uero cum speciem uellet termino descriptionis includere generis utitur nomine rerumque conuertit notionem ut in generis quidem sit notius speciei uocabulum in speciei autem descriptione sit notius generis quod fieri nequit si enim generis uocabulum notius est quam speciei in definitione generis speciei nomine uti non debuit quodsi speciei nomen facilius intellegitur quam generis in definitione speciei nomen generis non fuit apponendum cui quaestioni occurrit dicens Nosse autem oportet quod quoniam et genus alicuius est genus et species alicuius est species idcirco necesse est et in utrorumque rationibus ntrisque uti Omnia quaecumque ad aliquid praedicantur ex his de quibus praedicantur substantiam sortiuntur quodsi definitio unius cuiusque substantiae proprietatem debet ostendere iure ex alterutro fit descriptio in his quae inuicem referuntur ergo quoniam genus speciei genus est et substantiam suam et uocabulum genus ab specie sumit in definitione generis speciei nomen est aduocandum quoniam uero species id quod est sumit ex genere nomen generis in speciei descriptione non fuit relinquendum quoniam uero diuersae sunt specierum qualitates aliae enim sunt species quae et genera esse possunt aliae quae in sola speciei permanent proprietate neque in naturam generis transeunt idcirco multiplicem speciei definitionem dedit dicens Adsignant ergo et sic speciem species est quod ponitur sub genere et de quo genus in eo quod quid sit praedicatur amplius autem sic quoque species est quod de pluribus et differentibus numero in eo quod quid sit praedicatur sed haec quidem adsignatio specialissimae est et quae solum species est aliae uero erunt etiam non specialissimarum Tribus speciem definitionibus informauit quarum quidem duae omni speciei conueniunt omnesque quae quolibet modo species appellantur sua conclusione determinant tertia uero non ita cum enim duae sint specierum formae una quidem cum species alicuius aliquando etiam alterius genus esse potest altera cum tantum species est neque in formam generis transit priores quidem duae illa scilicet in qua dictum est id esse speciem quod sub genere ponitur et rursus in qua dictum est id esse speciem de quo genus in eo quod quid sit praedicatur omni speciei conueniunt id enim tantum hae definitiones monstrant quod sub genere ponitur nam et ea quae dicit id esse speciem quod sub genere ponitur eam uim significat speciei qua refertur ad genus et ea quae dicit id esse speciem de quo genus in eo quod quid sit praedicatur eam rursus significat speciei formam quam retinet ex generis praedicatione idem est autem et poni sub genere et de eo praedicari genus sicut idem est supponi generi et ei genus praeponi quodsi omnis species sub genere collocatur manifestum est omnem speciem hoc ambitu descriptionis includi sed tertia definitio de ea tantum specie loquitur quae numquam genus est et quae solum species restat haec autem species ea est quae de differentibus specie minime praedicatur nam si id habet genus plus ab specie quod de differentibus specie praedicatur si qua species praedicetur quidem de subiectis sed non de specie differentibus ea solum erit superioris generis species subiectorum uero non erit genus igitur praedicatio ea quam species habet ad subiecta si talis sit ut de differentibus specie non praedicetur distinguit eam ab his speciebus quae genera esse possunt et monstrat eam solum speciem esse nec generis praedicationem tenere illa igitur tertia descriptio speciei quae magis species ac specialissima dicitur definitur hoc modo species est quod de pluribus numero differentibus in eo quod quid sit praedicatur ut homo praedicatur enim de Cicerone ac Demosthene et ceteris qui a se ut dictum est non specie sed numero discrepant Ex tribus igitur definitionibus duae quidem et specialissimis et non specialissimis aptae sunt haec uero tertia solam ultimam speciem claudit ut autem id apertius liqueat rem paulo altius orditur eamque congruis inlustrat exemplis Planum autem erit quod dicitur hoc modo in uno quoque praedicamento sunt quaedam generalissima et rursus alia specialissima et inter generalissima et specialissima sunt alia est autem generalissimum quidem super quod nullum ultra aliud sit superueniens genus specialissimum autem post quod non erit alia inferior species inter generalissimum autem et specialissimum et genera et species sunt eadem ad aliud quidem et ad aliud sumpta Sit autem in uno praedicamento manifestum quod dicitur substantia est quidem et ipsa genus sub hac autem est corpus sub corpore uero animatum corpus sub quo animal sub animali uero rationale animal sub quo homo sub homine uero Socrates et Plato et qui sunt particulares homines sed horum substantia quidem generalissimum est et quod genus sit solum homo uero specialissimum et quod species solum sit corpus uero species quidem est substantiae genus uero corporis animati et animatum corpus species quidem est corporis genus uero animalis animal autem species quidem est corporis animati genus uero animalis rationalis sed rationale animal species quidem est animalis genus autem hominis homo uero species quidem est rationalis animalis non autem etiam genus particularium hominum sed solum species et omne quod ante indiuidua proximum est species erit solum non etiam genus Praediximus ab Aristotele decem praedicamenta esse disposita quae idcirco praedicamenta uocauerit quoniam de ceteris omnibus praedicantur quicquid uero de alio praedicatur si non potuerit praedicatio conuerti maior est res illa quae praedicatur ab ea de qua praedicatur itaque haec praedicamenta maxima rerum omnium quoniam de omnibus praedicantur ostensa sunt in uno quoque igitur horum praedicamentorum quaedam generalissima sunt genera et est longa series specierum atque a maximo decursus ad minima et illa quidem quae de ceteris praedicantur ut genera neque ullis aliis supponuntur ut species generalissima genera nuncupantur idcirco quia his nullum aliud superponitur genus infima uero quae de nullis speciebus dicuntur specialissimae species appellantur idcirco quoniam integrum cuiuslibet rei uocabulum illa suscipiunt quae pura inmixtaque in ea de qua quaeritur proprietate sunt constituta at quoniam species id quod species est ex eo habet nomen quia supponitur generi ipsa erit simplex species si ita generi supponatur ut nullis aliis differentiis praeponatur ut genus species enim quae sic supponitur alii ut alii praeponatur non est simplex species sed habet quandam generis admixtionem illa uero species quae ita supponitur generi ut minime speciebus aliis praeponatur illa solum species simplexque est species atque idcirco et maxime species et specialissima nuncupatur inter genera igitur quae sunt generalissima et species quae specialissimae sunt in medio sunt quaedam quae superioribus quidem collata species sunt inferioribus uero genera haec subalterna genera nuncupantur quod ita sunt genera ut alterum sub altero collocetur quod igitur genus solum est id dicitur generalissimum genus quae uero ita sunt genera ut esse species possint uel ita species ut sint genera nonnumquam subalterna genera uel species appellantur quod uero ita est species ut alii genus esse non possit specialissima species dicitur His igitur cognitis sumamus praedicamenti unius exemplum ut ab eo in ceteris quoque praedicamentis atque in ceteris speciebus in uno filo atque ordine quid eueniat possit agnosci substantia igitur generalissimum genus est haec enim de cunctis aliis praedicatur ac primum huius species duae corporeum incorporeum nam et quod corporeum est substantia dicitur et item quod incorporeum est substantia praedicatur sub corporeo uero animatum atque inanimatum corpus ponitur sub animato corpore animal ponitur nam si sensibile adicias animato corpori animal facis reliqua uero pars id est species continet animatum insensibile corpus sub animali autem rationale atque inrationale sub rationali homo atque deus nam si rationali mortale subieceris hominem feceris si inmortale deum deum uero corporeum hunc enim mundum ueteres deum uocabant et Iouis eum appellatione dignati sunt deumque solem ceteraque caelestia corpora quae animata esse cum Plato tum plurimus doctorum chorus arbitratus est sub homine uero indiuidui singularesque homines ut Plato Cato Cicero et ceteri quorum numerum pluralitas infinita non recipit cuius rei subiecta descriptio sub oculos ponat exemplum substantia corporea incorporea corpus animatum inanimatum animatum corpus sensibile insensibile animal rationale inrationale rationale animal mortale inmortale homo Plato Cicero Cato Superius posita descriptio omnem ordinem a generalissimo usque ad indiuidua praedicationis ostendit in qua quidem substantia generalissimum dicitur genus quoniam praeposita est omnibus nulli uero ipsa supponitur et solum genus propter eandem scilicet causam homo autem species solum quoniam Plato Cato et Cicero quibus est ipsa praeposita non differunt specie sed numero tantum corporeum uero quod secundum a substantia collocatur et species esse probatur et genus substantiae species genus animati at uero animatum genus est animalis corporei species est enim animatum genus sensibilis animatum uero sensibile animal est ipsum igitur animatum propter propriam differentiam quod est sensibile recte genus esse dicitur animalis animal uero rationalis genus est et rationale mortalis cumque rationale mortale nihil sit aliud nisi homo rationale fit animalis species hominis genus homo uero ipse Platonis Catonis Ciceronis non erit ut dictum est genus sed est solum species nec solum differentiae rationalis species est homo uerum etiam Platonis et Catonis ceterorumque species appellatur propter diuersam scilicet causam nam rationalis idcirco est species quoniam rationale per mortale atque inmortale diuiditur cum sit homo mortale idem nero homo species est Platonis atque ceterorum forma enim eorum omnium homo erit substantialis atque ultima similitudo est autem communis omnium regula eas esse species specialissimas quae supra sola indiuidua collocantur ut homo equus coruus sed non auis auium enim multae sunt species sed hae tantum species esse dicuntur quorum subiecta ita sibi sunt consimilia ut substantialem differentiam habere non possint in omni autem hac dispositione priora genera cum inferioribus coniunguntur ut posteriores efficiant species nam ut sit corpus substantia cum corporalitate coniungitur et est substantia corporea corpus item ut sit animatum corporeum atque substantia animato copulatur et est animatum substantia corporea habens animam item ut sit sensibile eidem tria illa superiora iunguntur nam quod est sensibile tantum est quantum substantia corporea animata retinens sensum quod totum animal est item superiora omnia rationi iuncta efficiunt rationale postremumque hominem superiora omnia nihilo minus terminant est enim homo substantia corporea animata sensibilis rationalis mortalis nos uero definitionem hominis reddimus dicentes animal rationale mortale in animali scilicet includentes et substantiam et corporeum et animatum atque sensibile et in ceteris quidem speciebus atque generibus ad hunc modum uel genera diuiduntur uel species describuntur Quemadmodum igitur substantia cum suprema sit eo quod nihil sit supra eam genus erat generalissimum sic et homo cum sit species post quam non sit alia species neque aliquid eorum quae possunt diuidi sed solum indiuiduorum indiuiduum enim est Socrates et Plato species erit sola et ultima species et ut dictum est specialissima quae uero sunt in medio eorum quidem quae supra ipsa sunt erunt species eorum uero quae post ipsa sunt genera quare haec quidem habent duas habitudines eam quae est ad superiora secundum quam species ipsorum esse dicuntur et eam quae est ad posteriora secundum quam genera ipsorum esse dicuntur extrema uero unam habent habitudinem nam et generalissimum ad ea quidem quae posteriora sunt habet habitudinem cum genus sit omnium id quod est supremum eam uero quae est ad superiora non habet cum sit supremum et primum principium specialissimum autem unam habet habitudinem eam quae est ad superiora quorum est species eam uero quae est ad posteriora non diuersam habet sed etiam indiuiduorum species dicitur sed species quidem indiuiduorum uelut ea continens species autem superiorum uelut quae ab eis contineatur Ex proportione speciei nomen et generis ostendit nam ut genus quoniam non habet genus supra se generalissimum genus dicitur ut substantia ita species quoniam non habet sub se speciem sed indiuidua specialissima species dicitur ut homo quid est autem species non habere his praeesse quae neque in dissimilia diuidi possunt ut genera diuiduntur neque in similia secantur ut species quae uero inter genera generalissima speciesque specialissimas constituta sunt ea et species et genera nuncupantur quoniam et ipsa aliis supponuntur et his alia subiciuntur quorum uel in dissimilia uel in similia possit esse partitio cumque duae sint habitudines et quasi comparationes oppositae quae in omnibus generibus speciebusque uersentur una quidem quae ad superiora respiciat ut specierum quae suis generibus supponuntur alia uero quae ad inferiora ut generum cum speciebus propriis praeponuntur generalissima quidem genera unam tantum retinent habitudinem eam scilicet quae inferiora complectitur illam uero quae ad praeposita comparatur non habent generalissimum enim genus nulli supponitur item species specialissima unam possidet habitudinem per quam scilicet ad sola genera comparatur illam uero quae ad inferiora committitur non habet nullis enim speciebus ipsa praeponitur at uero quae subalterna sunt genera utraque habitudine funguntur nam et illam possident quae ad superiora respicit quoniam quae subalterna sunt habent superpositum genus et illam quae de inferioribus praedicatur habent enim subalterna genera suppositas species ut corporeum ad substantiam quidem eam retinet habitudinem qua potest poni sub genere ad animatum uero eam qua potest de specie praedicari specialissimae uero species licet ipsae indiuiduis praeponantur tamen praepositi habitudinem non habebunt idcirco quoniam illa quae speciei ultimae supponuntur talia sunt ut quantum ad substantiam unum quiddam sint non habentia substantialem differentiam sed accidentibus efficitur ut numero saltem distare uideantur ut paene dici possit et pluribus praeesse speciem et quodammodo nulli omnino esse praepositam nam cum species substantiam monstret unam quae omnium indiuiduorum sub specie positorum substantia sit quodammodo nulli praeposita est si ad substantiam quis uelit aspicere at si accidentia quis consideret plures de quibus praedicetur species fiunt non substantiae diuersitate sed accidentium multitudine itaque fit ut genus quidem semper plurimas sub se habeat species de differentibus enim specie praedicatur differentia uero nisi pluralitati non conuenit at uero species etiam uni aliquando indiuiduo praeesse potest si enim unus ut perhibetur est phoenix phoenicis species de uno tantum indiuiduo praedicatur solis etiam species unum solem intellegitur habere subiectum ita nullam multitudinem species per se continet cum etiam si unum sit tantum indiuiduum speciei tamen non pereat intellectus quibusdam enim suis quasi similibus partibus praeest ut si aeris uirgulam diuidas secundum id quod aes dicitur idem et partes esse intellegitur et totum idcirco dictum est speciem licet sit indiuiduis praeposita unam tamen habitudinem possidere unam scilicet qua species est quoniam enim praepositis subditur species nuncupatur et est superiorum species tamquam subiecta inferiorum quoque species idcirco quoniam eorum substantiam monstrat speciem uero substantiam nuncupamus nec ita est species substantia indiuiduorum quemadmodum speciei genus illud enim pars substantiae est ut animalis homo reliquae enim partes rationale sunt atque mortale homo uero Socratis atque Ciceronis tota substantia est nulla enim additur differentia substantialis ad hominem ut Socrates fiat aut Cicero sicut additur animali rationale atque mortale ut homo integra definitione claudatur idcirco igitur species specialissima tantum species est atque hanc solam possidet habitudinem ad superiora quidem quoniam ab his continetur ad inferiora uero quoniam eorum substantiam format et continet Determinant ergo generalissimum ita quod cum genus sit non est species et rursus supra quod non erit aliud superueniens genus specialissimum uero quod cum sit species non est genus et quod cum sit species numquam diuiditur in species et quod de pluribus et differentibus numero in eo quod quid sit praedicatur ea uero quae in medio sunt extremorum subalterna uocant genera et species et unum quodque ipsorum speciem esse et genus ponunt ad aliud quidem et ad aliud sumpta ea uero quae sunt ante specialissima usque ad generalissimum ascendentia et genera dicuntur et species et subalterna genera ut Agamemnon Atrides et Pelopides et Tantalides et ultimum Iouis Posteaquam naturam generum ac specierum diuersitatemque monstrauit eorum ordinem definitionis descriptionisque commemorat ac primum quidem generalissimi generis terminum inducit id esse generalissimum genus quod cum ipsum genus sit non habet superpositum genus hoc est speciem non esse et rursus supra quod non erit aliud superueniens genus si enim haberet aliud genus minime ipsum generalissimum uocaretur specialissima uero species hoc modo quod cum sit species non est genus ex opposito quoniam opposita ex oppositis describuntur interdum nam quoniam praepositio opposita est suppositioni genus autem praeponitur species uero supponitur si idcirco erit primum genus quia ita superponitur ut minime supponatur idcirco erit ultima species quia ita supponitur ut praeponi non possit oppositorum igitur recte ex oppositis facta est definitio Est alia rursus descriptio quod cum sit species numquam diuidatur in species id est genus esse non possit si enim omne genus specierum genus est si quid non diuiditur in species genus esse non poterit Est rursus alia definitio quod de pluribus et differentibus numero in eo quod quid sit praedicatur de qua definitione saepe est superius demonstratum nunc illud attendendum est si ut paulo superius dictum est speciei unum indiuiduum potest esse subiectum ut phoenici atomum suum ut soli corpus hoc lucidum ut mundo uel lunae quorum species singulis suis indiuiduis superponuntur qui conuenit dicere speciem esse quae de pluribus numero differentibus in eo quod quid sit praedicatur sunt enim quaedam quae de numero differentibus minime dicuntur ut phoenix sol luna mundus sed de his illa ratio est de qua etiam superius pauca reddidimus quae paululum inflexa commodissime nodum quaestionis absoluit omnia enim quae sub speciebus specialissimis sunt siue infinita sint siue finito numero constituta siue ad singularitatem deducantur dum est aliquod indiuiduum semper species permanebit neque indiuiduorum deminutione dum quodlibet unum maneat species consumitur ut enim dictum est tametsi plura sint indiuidua substantiales differentias non habebunt id uero in genere dici non conuenit quod his praeest quae substantiali a se differentia disgregata sunt praeest enim speciebus quae diuersis differentiis informantur si igitur earum una perierit et ad unitatem speciei reducta sit ratio genus esse non poterit quia de differentibus specie praedicatur non ita in speciebus si enim omnium indiuiduorum natura consumpta sit et ad unius singularitatem indiuidui superpositae speciei praedicatio peruenerit est tamen species ac permanet talia enim sunt illa quae pereunt ac desunt quale est id quod permansit et subiacet quod uero dicimus de pluribus numero differentibus speciem praedicari duobus id recte explicabitur modis uno quidem quia multo plures sunt species quae de numerosis indiuiduis praedicantur quam hae quibus unum tantum indiuiduum uidetur esse suppositum dehinc hoc quia multa secundum potestatem dicuntur cum actu non semper ita sint ut risibilis homo dicitur etiamsi minime rideat quoniam ridere potest ita igitur species de numero differentibus praedicatur nihilo enim minus phoenix de pluribus phoenicibus praedicaretur si plures essent quam nunc quando unus esse perhibetur item solis species de hoc uno sole quem nouimus nunc dicitur at si animo plures soles et cogitatione fingantur nihilo minus de pluribus solibus indiuiduis nomen solis quam de hoc uno praedicabitur idcirco igitur species de pluribus numero differentibus dicitur praedicari cum sint aliquae quae de singulis indiuiduis appellentur Illa uero quae subalterna uocantur ita definiri queunt subalternum genus est quod et genus esse poterit et species ad eumque modum est ut in familiis quae procreant et procreantur ut etiam subiectum monstrat exemplum ut Agamemnon Atrides et Pelopides et Tantalides et ultimum Iouis Atreus enim Pelopis filius tamquam eiusdem species quasi Agamemnonis genus est item Agamemnon Pelopides et Tantalides cum Pelops ad Tantalum comparatus Tantalusque ad Iouem quasi species itemque Tantalus ad Pelopem Pelops ad Atreum tamquam genera esse uideantur cum Iuppiter ueluti sit horum generalissimum genus Sed in familiis quidem plerumque ad unum reducuntur principium uerbi gratia ad Iouem in generibus autem et speciebus non se sic habet neque enim est commune unum genus omnium ens nec omnia eiusdem generis sunt secundum unum supremum genus quemadmodum dicit Aristoteles sed sint posita quemadmodum in Praedicamentis prima decem genera quasi prima decem principia uel si omnia quis entia uocet aequiuoce inquit nuncupabit non uniuoce si enim unum esset commune omnium genus ens uniuoce entia dicerentur cum uero decem sint prima communio secundum nomen est solum non etiam secundum rationem quae secundum nomen est Cum de subalternis generibus diceret familiae cuiusdam posuit exemplum quae ab Agamemnone peruenit ad Iouem quem quidem pro numinis reuerentia ultimum posuit quantum enim ad ueteres theologos refertur Iuppiter ad Saturnum Saturnus ad Caelum Caelus uero ad antiquissimum Ophionem ducitur cuius Ophionis nullum principium est ne igitur quod in familiis est id in rebus quoque esse credatur ut res omnes possint ad unum sui nominis redire principium idcirco determinat hoc in generibus ac speciebus esse non posse neque enim sicut familiae cuiuslibet ita etiam omnium rerum unum esse principium potest fuere enim qui hac opinione tenerentur ut rerum omnium quae sunt unum putarent esse genus quod ens nuncupant tractum ab eo quod dicimus est omnia enim sunt et de omnibus esse praedicatur itaque et substantia est et qualitas est itemque quantitas ceteraque esse dicuntur nec de his aliquid tractaretur nisi haec quae praedicamenta dicuntur esse constaret quae cum ita sint ultimum omnium genus ens esse posuerunt scilicet quod de omnibus praedicaretur ab eo autem quod dicimus est participium inflectentes Graeco quidem sermone Latine ens appellauerunt sed Aristoteles sapientissimus rerum cognitor reclamat huic sententiae nec ad unum res omnes putat duci posse primordium sed decem esse genera in rebus quae cum a semet ipsis diuersa sint tum ad nullum commune principium reducantur haec autem decem genera statuit substantiam qualitatem quantitatem ad aliquid ubi quando situm facere pati habere quod uero occurrebat quoniam de his omnibus esse praedicaretur omnia enim quae superius enumerata sunt genera esse dicuntur ita discussit ac reppulit dicens non omne commune nomen communem etiam formare substantiam nec ex eo debere genus esse commune arbitrari quod de aliquibus nomen commune praedicaretur quibus enim definitio communis nominis conuenit illa communis nominis iure species iudicabuntur et communi illo uocabulo uniuoce praedicantur quibus uero non conuenit uox his communis tantum est nulla uero substantia id autem manifestius declaratur exemplis hoc modo animal hominis atque equi genus esse praedicamus demus igitur animalis definitionem quae est substantia animata sensibilis hanc si ad hominem reducamus erit homo substantia animata sensibilis nec ulla falsitate definitio maculatur rursus si ad equum erit equus substantia animata sensibilis id quoque uerum est conuenit igitur haec definitio et animali quod commune est homini atque equo et eidem equo atque homini quae species ponuntur animalis ex quo fit ut homo atque equus utraque animalia uniuoce nuncupentur at si quis hominem pictum hominemque uiuum communi animalis nomine nuncupauerit definiat si libet animal hoc modo substantiam animatam esse atque sensibilem sed haec definitio ei quidem homini qui uiuus est conuenit ei uero qui pictus est minime neque enim est animata substantia igitur homini uiuo atque picto quibus communis nominis definitio id est animalis non potest conuenire non est animal commune genus sed tantum commune uocabulum diciturque hoc nomen animalis in uiuo homine atque picto non genus sed uox plura significans uox autem plura significans aequiuoca nuncupatur sicut uox ea quae genus ostendit uniuoca dicitur itaque id quod dicitur ens etsi de omnibus dicitur praedicamentis quoniam tamen nulla eius definitio inueniri potest quae omnibus praedicamentis possit aptari idcirco non dicitur uniuoce de praedicamentis id est ut genus sed aequiuoce id est ut uox plura significans Conuincitur etiam hac quoque ratione id quod dicimus ens praedicamentorum genus esse non posse unius enim rei duo genera esse non possunt nisi alterum alteri subiciatur ut hominis genus est animal atque animatum cum animal animato uelut species supponatur at si duo sint sibimet ita aequalia ut numquam alterum alteri supponatur haec utraque eiusdem speciei genera esse non possunt ens igitur atque unum neutrum neutri supponitur neque enim unius dicere possumus genus ens nec eius quod dicimus ens unum nam quod dicimus ens unum est et quod unum dicitur ens est genus autem et species sibi minime conuertuntur si igitur praedicatur ens de omnibus praedicamentis praedicatur etiam unum nam substantia unum est qualitas unum est quantitas unum est ceteraque ad hunc modum si igitur quoniam esse de omnibus praedicatur omnium genus erit et unum quoniam de omnibus praedicatur erit omnium genus sed unum atque ens ut demonstratum est minime alterum alteri praeponitur duo igitur aequalia singulorum praedicamentorum genera sunt quod fieri non potest cum haec igitur ita sint id Porphyrius determinauit dicens non ita in rebus ut in familiis omnia ad unum principium posse reduci nec omnium rerum commune esse genus posse ut Aristoteli placet sed sint posita inquit quemadmodum in Praedicamentis dictum est prima decem ge nera quasi decem prima principia scilicet ut nulla interim ratio perquiratur sed auctoritati Aristotelis concedentes haec decem genera nulli alii generi esse credamus subiecta quae si quis entia nuncupat aequiuoce nuncupabit non uniuoce neque enim una eorum omnium secundum commune nomen definitio poterit adhiberi quae res facit ut non uniuoce de his aliquid praedicetur si enim uniuoce praedicaretur genus esset eorum commune nomen quod de omnibus praedicaretur at si genus esset definitio generis conueniret in species quod quia non fit commune his id quod dicimus ens uocabulum est uocis significatione non ratione substantiae Decem quidem generalissima sunt specialissima uero in numero quidem quodam sunt non tamen infinito indiuidua autem quae sunt post specialissima infinita sunt quapropter usque ad specialissima a generalissimis descendentem iubet Plato quiescere descendere autem per media diuidentem specificis differentiis infinita inquit relinquenda sunt neque enim horum posse fieri disciplinam Quoniam specierum nosse naturam ad sectionem generum pertinet quoniamque scientia infinita esse non potest nullus enim intellectus infinita circumdat idcirco de multitudine generum specierum atque indiuiduorum rectissima ratione persequitur dicens supremorum generum numerum notum decem enim praedicamenta ab Aristotele esse reperta quae rebus omnibus generis loco praeferenda sint species uero multo plures esse quam genera nam cum decem suprema sint genera cumque uni generi non una sed multae species supponantur proximaeque species supremis generibus subalterna sint genera usque dum ad ultimas species descendatur nimirum unius generis multas species esse necesse est utrobique diffusas specialissimas uero multo plures esse quam subalterna quoniam per multitudinem generum subalternorum ad specialissimas descenditur species quas multo plures esse quam genera subalterna hoc maxime ostenditur quod inferiores sunt semper enim genera in plura subiecta diuiduntur decem uero generum species multo plures quam unius existere manifestum est uerum tamen etsi plures sunt certo tamen numero continentur quem facile si quis discutiat omniumque generum species persequatur possit agnoscere indiuidua uero quae sub una quaque sunt specie infinita sunt uel quod tam multa sunt diuersisque locis posita ut scientia numeroque includi comprehendique non possint uel quod in generatione et corruptione posita nunc quidem incipiunt esse nunc uero desinunt atque idcirco suprema quidem genera et subalterna et species eas quae specialissimae nuncupantur quoniam finitae sunt numero potest scientiae terminus includere indiuidua uero nullo modo idcirco igitur Plato a magis generibus usque ad magis species id est specialissimas praecipiebat facere sectionem per ea enim quae finita essent numero iubebat descendere diuidentem ubi autem ad indiuidua ueniretur standum esse suadebat ne quod natura non ferret infinita colligeret ita uero genera in species diuidi comprobabat ut specificis differentiis soluerentur de specificis autem differentiis melius in eo titulo ubi de differentia disputatur ac largius disseremus hic enim hoc tantum dixisse sufficiat eas esse specificas differentias quibus species informantur ut rationale uel mortale hominis cum igitur diuidimus animal rationali atque inrationali mortali inmortalique separamus hoc ergo ceteraque genera talibus differentiis quae subiectas species informent Plato censuit esse diuidenda usque dum ad specialissima ueniretur dehinc consistere nec infinita sequi quoniam indiuiduorum numquam esset nec disciplina nec numerus Descendentibus igitur ad specialissima necesse est diuidentem per multitudinem ire ascendentibus uero ad generalissima necesse est colligere multitu dinem collectiuum enim multorum in unam naturam species est et magis id quod genus est particularia uero et singularia e contrario in multitudinem semper diuidunt quod unum est participatione enim speciei plures homines unus particularibus autem unus et communis plures diuisiuum est enim semper quod singulare est collectiuum autem et adunatiuum quod commune est Diuidere est in multitudinem quod unum fuerat ante dissoluere omnisque diuisio e contrario compositionem coniunctionemque meditatur quod enim cum sit unum dispertiendo diuiditur id ipsum ex pluribus rursus partibus adunando componitur ut igitur superius dictum est indiuiduorum quidem similitudinem species colligunt specierum uero genera similitudo uero nihil est aliud nisi quaedam unitas qualitatis ergo substantialem similitudinem indiuiduorum species colligere manifestum est substantialem uero similitudinem specierum genera contrahunt et ad se ipsa reducunt rursus generis adunationem differentiae in species distribuunt specieique adunationem in singulares indiuiduasque personas accidentia partiuntur cum igitur haec ita sint necesse est semper cum a genere descendis ad speciem diuidendo semper facere multitudinem cum uero ab speciebus ascendis ad genera componendo colligere et plura quae in specierum differentiis fuerant similitudine qualitatis adunare in speciebus etiam idem considerari potest ut enim ipsae indiuidua quae sunt infinita una similitudine substantiali colligunt ita indiuidua speciem propria infinitate distribuunt omnia enim indiuidua disgregatiua sunt et diuisiua species uero et genera collectiua species quidem indiuiduorum collectiua atque adunatiua specierum uero genera ut ita dicendum sit genus quidem species distribuunt et species ab indiuiduis in multitudinem deducuntur rursus autem genus quidem multas species colligit species autem particularem singularemque multitudinem ad singularitatis deducit unitatem igitur plus genus adunatiuum est quam species species namque sola indiuidua colligit genus uero tam species quam ipsarum quoque specierum indiuiduas contrahit singularesque personas sed in hoc conuenienti utitur exemplo dicens quoniam participatione speciei id est hominis Cato Plato et Cicero pluresque reliqui homines unus id est milia hominum in eo quod sunt homines unus homo est at uero unus homo qui specialis est si ad hominum multitudinem qui sub ipso sunt consideretur plures fiunt ita et plures homines in speciali homine unus est et specialis unus in pluribus infinitus sic igitur quod singulare quidem est diuisiuum est quod uero commune quoniam multorum unum est ut genus ac species collectiuum atque adunatiuum Adsignato autem genere et specie quid est utrumque et genere quidem uno speciebus uero pluribus semper enim in plures species diuisio generisest genus quidem semper de specie praedicatur et omnia superiora de inferioribus species autem neque de proximo sibi genere neque de superioribus neque enim conuertitur oportet autem aut aequa de aequis praedicari ut hinnibile de equo aut maiora de minoribus ut animal de homine minora uero de maioribus minime neque enim animal dices esse hominem quemadmodum hominem dices esse animal de quibus autem species praedicatur de his necessario et speciei genus praedicabitur et generis genus usque ad generalissimum si enim uerum est Socratem hominem dicere hominem autem animal animal uero substantiam uerum est et Socratem animal dicere atque substantiam semper igitur superioribus de inferioribus praedicatis species quidem de indiuiduo praedicabitur genus autem et de specie et de indiuiduo generalissimum autem et de genere et de generibus si plura sint media et subalterna et de specie et de indiuiduo dicitur enim generalissimum quidem de omnibus sub se generibus speciebusque et de indiuiduis genus autem quod ante specialissimum est de omnibus specialissimis et de indiuiduis solum autem species de omnibus indiuiduis indiuiduum autem de uno solo particulari indiuiduum autem dicitur Socrates et hoc album et hic ueniens ut Sophronisci filius si solus ei sit Socrates filius Breuiter quaecumque superius dicta sunt commemorat hoc modo cum inquit adsignauerimus quid sit genus et quid species cumque suis ea definitionibus comprehenderimus docuerimusque unum genus semper in plurimas species solui illud inquit adiungimus quoniam omnia superiora de inferioribus praedicantur inferiora uero de superioribus minime et ea quae sunt utilia de praedicationis modo rite pertractat ostendit autem genus in plurimas species semper solui adsignata generis definitione quod enim de pluribus rebus specie iffdiertenbus in eo quod quid sit praedicaretur esse definiuit genus nihil autem sunt plurimae res specie differentes nisi plurimae species de quibus autem praedicatur genus in ea ipsa dissoluitur ostensum est igitur ex definitionis adsignatione unius generis esse species plures quae cum ita sint genus quidem de specie praedicatur species uero de indiuiduis omniaque superiora de inferioribus inferiora de superioribus nullo modo id quare eueniat paucis absoluam quae superiora sunt substantialiter ea genera esse praediximus qua uero sunt genera ampliora sunt quam una quaeque species neque enim in plurima diuideretur genus nisi ab una quaque specie maius existeret id cum ita sit nomen generis toti conuenit speciei non enim coaequatur solum speciei generis magnitudo uerum etiam speciem superuadit idcirco igitur omnis homo animal est quoniam intra animalis uocabulum et homo et cetera continentur at uero nullus dixerit omne animal homo est non enim peruenit ad totum animal hominis nomen quia cum sit minus nullo modo generis uocabulo coaequatur itaque quae maiora sunt de minoribus praedicantur quae minora non conuertuntur ut de maioribus praedicentur at uero si qua sint aequalia ea secundum naturae parilitatem conuerti necesse est ut hinnibile atque equus quoniam ita sibimet coaequantur ut neque equus non sit hinnibilis neque quod sit hinnibile non sit equus fit ergo ut omne hinnibile equus sit et omnis equus hinnibilis quae cum ita sint ea quae superiora sunt non modo de sibi proximis inferioribus praedicantur uerum etiam de inferiorum inferioribus nam si illud recipitur ut ea quae superiora sunt de inferioribus praedicentur inferiorum inferiora superioribus multo magis inferiora sunt uelut substantia praedicatur de animali quod est inferius sed animali inferius est homo praedicabitur igitur etiam substantia de homine rursus Socrates inferius est homine praedicabitur igitur substantia de Socrate itaque species quidem de indiuiduis praedicantur genera uero et de speciebus et de indiuiduis quod conuerti non potest nam neque indiuidua de speciebus aut generibus praedicantur nec species de generibus ita fit ut genus quod est generalissimum de omnibus subalternis generibus praedicari et de speciebus et de indiuiduis possit de ipso nihil ultimum uero genus id est quod ante specialissimas species collocatur et de solis speciebus specialissimis dici potest species uero de indiuiduis ut dictum est indiuidua autem de singulis praedicantur ut Socrates et Plato eaque maxime sunt indiuidua quae sub ostensionem indicationemque digiti cadunt ut hoc scamnum hic ueniens atque quae ex aliqua proprie accidentium designantur nota ut si quis Socratem significatione uelit ostendere non dicat Socrates ne sit alius qui forte hoc nomine nuncupetur sed dicat Sophronisci filius si unicus Sophronisco fuit indiuidua enim maxime ostendi queunt si uel tacito nomine sensui ipsi oculorum digito tactuue monstrentur uel ex aliquo accidenti significentur uel nomine proprio si solus illud adeptus est nomen uel ex parentibus si illorum est unicus filius uel ex quolibet alio accidenti singularitas demonstratur eo quod ad esse unam praedicationem habeat eiusque dictio non transeat ad alterum sicut generis quidem ad species specierum uero ad indiuidua Indiuidua ergo dicuntur huiusmodi quoniam ex proprietatibus consistit unum quodque eorum quarum collectio numquam in alio eadem erit Socratis enim proprietates numquam in alio quolibet erunt particularium hae uero quae sunt hominis dico autem eius qui est communis proprietates erunt eaedem in pluribus magis autem in omnibus particularibus hominibus in eo quod homines sunt Quoniam superius indiuiduum appellauit huius nominis rationem conatur ostendere ea enim sola diuiduntur quae pluribus communia sunt his enim unum quodque diuiditur quorum est commune quorumque naturam ac similitudinem continet illa uero in quae commune diuiditur communi natura participant proprietasque communis rei his quibus communis est conuenit at uero indiuiduorum proprietas nulli communis est Socratis enim proprietas si fuit caluus simus propenso aluo ceterisque corporis lineamentis aut morum institutione aut forma uocis non conueniebat in alterum hae enim proprietates quae ex accidentibus ei obuenerant eiusque formam figuramque coniunxerant in nullum alium conueniebant cuius autem proprietates in nullum alium conueniunt eius proprietates nulli poterunt esse communes cuius autem proprietas nulli communis est nihil est quod eius proprietate participet quod uero tale est ut proprietate eius nihil participet diuidi in ea quae non participant non potest recte igitur haec quorum proprietas in alium non conuenit indiuidua nuncupantur at uero hominis proprietas id est specialis conuenit et in Socratem et in Platonem et in ceteros quorum proprietates ex accidentibus uenientes in quemlibet alium singularem nulla ratione conueniunt Continetur igitur indiuiduum quidem sub specie species autem sub genere totum enim quiddam est genus indiuiduum autem pars species uero et totum et pars sed pars quidem alterius totum autem non alterius sed aliis partibus enim totum est De genere quidem et specie et quid generalissimum et quid specialissimum et quae genera eadem et species sunt quae etiam indiuidua et quot modis genus et species dicitur sufficienter dictum est Hic retractat omnia breuiter quae supra latius absoluit dicens indiuiduum ab specie contineri species uero ipsas a genere huiusque causam reddens ait omne enim genus totum est indiuiduum pars totum enim genus in eo quod genus est continet tametsi species esse potest totum enim non ut genus species est sed ut ea quae supponitur generi genus igitur in eo quod genus est totum est speciebus semper enim continet eas at uero indiuiduum pars semper est numquam enim ipsum aliquid sua proprietate concludit species uero et totum est et pars pars quidem generis totum uero indiuiduis et cum pars est ad singularitatem refertur cum totum ad pluralitatem quoniam enim unum genus pluribus speciebus superest una quaelibet species pars est generis id est unius quoniam autem species pluribus indiuiduis praeest non est uni indiuiduo totum sed plurimis idcirco enim totum dicitur quia plura continet et cohercet nam ut pars sit aliquid una ipsa unius pars esse poterit ut uero totum sit unum ipsum unius totum esse non poterit idcirco alterius quidem pars est species aliis uero totum Et de genere quidem et specie dictum est et quid sit generalissimum genus quoniam id cui nullum aliud superponitur genus et quid specialissima species quoniam ea cui species nulla supponitur et quae genera eadem sunt eadem et species scilicet subalterna quibus aliquid superponitur aliquid uero supponitur quae etiam indiuidua ea scilicet quorum proprietates alteri nequeunt conuenire et quot modis genus uel species dicitur genus quidem aut in multitudine aut in procreatione aut in participatione substantiae species uero aut ex figura aut ex generis suppositione sufficienter dictum est quibus absolutis modum uoluminis terminabo ut quarti area libri differentiae reseruetur 