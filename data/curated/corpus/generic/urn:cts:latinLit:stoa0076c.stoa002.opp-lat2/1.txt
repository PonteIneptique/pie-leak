De institutis ac regulis monasteriorum dicturi unde conpetentius donante deo quam ex ipso habitu monachorum sumemus exordium quorum interiorem cultum consequenter tunc poterimus exponere cum exteriorem ornatum sub oculorum depinxerimus obtutibus itaque monachum ut militem Christi in procinctu semper belli positum accinctis lumbis iugiter oportet incedere hoc enim habitu etiam illos ambulasse qui m ueteri testamento professionis huius fundauere primordia Heliam scilicet et Helisaeum diuinarum scripturarum auctoritate monstratur ac deinceps principes auctoresque testamenti noui Iohannem uidelicet Petrum et Paulum ceterosque eiusdem ordinis uiros taliter incessisse cognoscimus quorum prior qui in ueteri testamento uirginitatis iam flores et castimoniae continentiaeque praefigurabat exempla cum fuisset a domino missus ad increpandos nuntios Ochoziae sacrilegi regis Israhel eo quod aegritudine praepeditus super statu salutis suae Beelzebub deum Accaron consulere destinasset et idcirco eis occurrens idem propheta descensum de lecto ei in quo conciderat denegasset decumbenti regi exposita uestitus qualitate conpertus est renersos enim ad se nuntios ac referentes sibi prophetae sententiam sciscitatus est cuius esset figurae et habitus uir qui occurrisset eis et locutus fuisset huiuscemodi uerba uir inquiunt pilosus et zona pellicia accinctis renibus ex quo habitu confestim rex contemplatus hominem dei ait Helias Thesbites est zonae uidelicet indicio et hirsuti incultique corporis specie uirum dei indubitanter agnoscens eo quod istud ei inter tot Israhelitici populi milia commoranti cultus proprii uelut quoddam inpressum speciale signum perpetuo cohaereret de Iohanne quoque qui ueteris nouique testamenti uelut quidam sacratissimus limes finis initiumque processit ita euangelista narrante cognoscimus ipse autem Iohannes habebat uestimentum de pilis camelorum et zonam pelliciam circa lumbos suos Petro etiam in custodiam carceris ab Herode detruso et ad necem die postera producendo angelo adsistente praecipitur praecingere et calcia te gallicis tuis quod ut faceret nequaquam monuisset eum angelus dei nisi uidisset eum ob refectionem nocturnae quietis paulisper defecta membra solita cinguli obstrictione laxasse Paulum quoque ascendentem Hierosolymam et protinus a Iudaeis in uincla mittendum Agabus propheta repperiens Caesareae sublato eius cingulo ligans suas manus et pedes ut gestu corporis sui passionis eius praefiguraret iniurias ait haec dicit spiritus sanctus uirum cuius est zona haec sic alligabunt Iudaei in Hierusalem et tradent in manus gentium quod utique a propheta proferri minime potuisset et dici uirum cuius est zona haec nisi Paulus eam lumbis suis indesinenter solitus fuisset aptare Uestis quoque sit monachi quae corpus contegat tantum ac repellat uerecundiam nuditatis et frigoris retundat iniuriam non quae seminaria uanitatis aut elationis enutriat ita eodem apostolo praedicante habentes autem alimenta et operimenta his contenti simus operimenta inquiens non uestimenta ut in quibusdam Latinis exemplaribus non proprie continetur id est quae corpus operiant tantum non quae amictus gloria blandiantur ita uilia ut nulla coloris uel habitus nouitate inter ceteros huius propositi uiros habeantur insignia ita studiosis accurationibus aliena ut nullis rursum sint adfectatis per incuriam sordibus decolora postremo sic ab huius mundi separentur ornatu ut cultui seruorum dei in omnibus communia perseuerent quidquid enim inter famulos dei praesumitur ab uno uel paucis nec catholice per omne corpus fraternitatis tenetur aut superfluum aut elatum est et ob id noxium iudicandum magisque uanitatis specimen quam uirtutis ostentans et idcirco haec quae nec a ueteribus sanctis qui huius professionis fundamenta iecerunt neque a patribus nostri temporis qui eorum per successiones instituta nunc usque custodiunt tradita uidemus exempla ut superflua et inutilia nos quoque resecare conueniet quamobrem ciliciam uestem uelut circumspectam cunctis atque notabilem et quae ex hoc ipso non solum nulla spiritui possit emolumenta conferre sed etiam elationis concipere uanitatem quaeque ad necessarii operis exercitium in quo monachum semper inpigrum expeditumque oportet incedere inhabilis atque inepta sit omnimodis refugerunt quodsi quosdam hoc amictu circumdatos audiuimus probabiles exstitisse non ex eo nobis est monasteriorum regula sancienda uel antiqua sanctorum patrum sunt proturbanda decreta quod pauci praesumentes aliarum uirtutum priuilegio ne in his quidem quae non secundum catholicam regulam ab eis usurpata sunt reprehendi debere creduntur generali namque omnium constitutioni paucorum non debet praeponi nec praeiudicare sententia illis enim debemus institutis ac regulis indubitatam fidem et indiscussam oboedientiam per omnia commodare non quas paucorum uoluntas intulit sed quas uetustas tantorum temporum et innumerositas sanctorum patrum concordi definitione in posterum propagauit nec hoc sane praeiudicare nobis debet ad cotidianae conuersationis exemplum quod uel Ioram sacrilegus rex Israhel cateruis hostium circumsaeptus scissa ueste cilicium habuisse perhibetur intrinsecus uel quod Nineuitae ad mitigandam dei sententiam quae in eos inlata fuerat per prophetam cilicii asperitate uelati sunt cum et ille ita intrinsecus latenter indutus eo fuisse monstretur ut nisi scisso desuper indumento a nemine prorsus potuisset intellegi et isti eo tempore operimentum cilicii sustentarint quo cunctis super inminente urbis euersione lugentibus eodemque amictu circumdatis nullus posset a quoquam ostentationis notari quia nisi insolens sit diuersitas non offendit aequalitas Sunt praeterea quaedam in ipso Aegyptiorum habitu non tantum ad curam corporis quantum ad morum formulam congruentia quo simplicitatis et innocentiae obseruantia etiam in ipsa uestitus qualitate teneatur cucullis namque perparuis usque ad ceruicis umerorumque demissis confinia qui capita tantum contegant indesinenter diebus utuntur ac noctibus scilicet ut innocentiam et simplicitatem paruulorum iugiter custodire etiam imitatione ipsius uelaminis commoneantur qui reuersi ad infantiam Christo cunctis horis cum affectu ac uirtute decantant domine non est exaltatum cor meum neque elati sunt oculi mei neque ambulaui in magnis neque in mirabilibus super me si non humiliter sentiebam sed L exaltaui animam meam sicut ablactatum super matrem suam Colobiis quoque lineis induti quae uix ad cubitorum ima pertingunt nudas de reliquo circumferunt manus ut amputatos habere eos actus et opera Mundi huius suggerat abs j cisio manicarum et ab omni conuersatione terrena mortificatos eos uelaminis linei doceat indumentum audiantque per hoc apostolum cotidie sibi dicentem mortificate membra uestra quae sunt super terram illud quoque ipso habitu protestante mortui enim estis et uita uestra absconditai dita est cum Christo in deo et uiuo autem iam non ego uiuit uero in me Christus mihique hic mundus crucifixus est et ego mundo Gestant etiam resticulas duplices laneo plexas subtemine quas Graeci uocant nos uero subcinctoria seu redimicula uel proprie rebracchiatoria possumus appellare quae descendentia per summa ceruicis et e lateribus colli diuisa utrarumque alarum sinus ambiunt atque hinc inde succingunt I ut constringentia latitudinem uestimenti ad corpus contrahant atque coniungant et ita constrictis bracchiis inpigri ad omne opus explicitique reddantur illud apostoli praeceptum studentes omni uirtute conplere quia non solum mihi sed etiam his qui mecum sunt ministrauerunt manus istae neque gratis panem ab aliquo manducauimus sed in labore et fatigatione nocte et die operantes ne quem uestrum grauaremus et si quis non uult operari nec manducet Post haec angusto palliolo tam amictus humilitatem quam uilitatem pretii conpendiumque sectantes colla pariter atque umeros tegunt quae mafortes tam nostro quam ipsorum nuncupantur eloquio et ita planeticarum atque byrrorum pretia simul ambitionemque declinant Ultimum est habitus eorum pellis caprina quae melotis uel pera appellatur et baculus quae gestant ad imitationem eorum qui professionis huius praefigurauere lineas iam in ueteri testamento de quibus apostolus circumierunt inquit in melotis et pellibus caprinis egentes angustiati adflicti quibus dignus non erat mundus in solitudinibus errantes et montibus et speluncis et in cauernis terrae qui tamen habitus pellis caprinae significat mortificata omni petulantia carnalium passionum debere eos in summa uirtutum grauitate consistere nec quicquam petulcum uel calidum iuuentutis ac mobilitatis antiquae in eorum corpore residere Nam et baculum gestasse eosdem uiros etiam Helisaeus qui unus ex ipsis est docet cum dicit ad Giezi puerum suum mittens eum ad suscitandum filium mulieris tolle baculum meum et currens uade pone eum super faciem pueri et uiuet quem utique non dedisset ei propheta gestandum nisi eum manu sua solitus esset iugiter circumferre cuius gestatio spiritaliter monet numquam debere eos inter tot oblatrantes uitiorum canes et inuisibiles spiritalium nequitiarum bestias inermes incedere de quibus beatus Dauid liberari postulans dicit ne tradas domine bestiis animam confitentem tibi sed inruentes eas retundere ad crucis signaculum ac longius propulsare atque aduersum se saeuientes iugi memoria dominicae passionis et imitatione illius mortificationis extinguere Calciamenta uero uelut interdicta euangelico praecepto recusantes cum infirmitas corporis uel matutinus hiemis rigor seu meridiani aestus feruor exegerit tantummodo gallicis suos muniunt pedes hoc interpretantes usu earum uel dominica permissione signari ut si in hoc mundo constituti cura et sollicitudine carnis huius omnimodis exuti esse non possumus nec ab ea penitus praeualemus absolui saltim occupatione leui et inplicatione tenui necessitatem corporis explicemus neue animae nostrae pedes qui expediti ad spiritalem cursum et praedicandam euangelii pacem semper esse debent parati quibus post odorem unguentorum Christi currimus et de quibus Dauid cucurri inquit in siti et Hieremias ego autem non laboraui te sequens morticinis saeculi huius curis patiamur inuolui de his scilicet cogitantes quae non ad supplendam necessitatem naturae sed ad superfluam noxiamque pertinent uoluptatem quod ita inplebimus si secundum apostolum carnis curam non fecerimus in desideriis quibus tamen gallicis quamquam licito utantur utpote domini mandato concessis nequaquam tamen pedibus eas inhaerere permittunt cum accedunt ad celebranda seu percipienda sacrosancta mysteria illud aestimantes etiam secundum litteram custodiri debere quod dicitur ad Moysen uel ad Hiesum filium Naue solue corrigiam calciamenti tui locus enim in quo stas terra sancta est Haec dicta sint ne quid praetermisisse de Aegyptiorum habitu uideamur ceterum a nobis tenenda sunt illa tantummodo quae uel locorum situs uel prouinciae usus admittit nam neque gallicis nos neque colobiis seu una tunica esse contentos hiemis permittit asperitas et paruissimi cuculli uelamen uel melotae gestatio derisum potius quam aedificationem ullam uidentibus conparabit quapropter illa tantum quae superius commemorauimus quaeque sunt et humilitati professionis nostrae et qualitati aerum congruentia a nobis quoque adfectanda censemus ut omnis summa nostri uestitus non in nouitate habitus qui possit offendiculum hominibus saeculi huius inferre sed honesta in uilitate consistat His itaque uestimentis Christi miles indutus nouerit prius ob id se cinguli constrictione munitum ut ad cunctos usus et opera monasterii non solum mente promptus sed etiam ipso habitu semper expeditus incedat tanto namque feruentior circa spiritalem profectum ac diuinarum rerum scientiam cordis puritate probabitur quanto fuerit erga oboedientiae studium operisque deuotior secundo cognoscat etiam in ipso habitu cinguli inesse non paruum quod a se expetitur sacramentum accinctio enim lumborum et ambitus pellis emortuae significat eum mortificationem circumferre membrorum in quibus libidinis atque luxuriae seminaria continentur euangelicum illud mandatum quod dicitur sint lumbi uestri praecincti apostolica interpretatione ingeri sibi semper intellegens mortificate scilicet membra uestra quae sunt super terram fornicationem inmunditiam libidinem concupiseentian malam ideoque illos tantnmmodo legimus in scripturis sanctis cingulo fuisse praecinctos in quibus seminaria coitus inueniuntur extincta quique illud beati Dauid eloquium opere ac uirtute decantant quia factus sum sicut uter in pruina eo quod erasa medullitus carne uitiorum emortuam exterioris hominis cutem spiritus uirtute distendant et idcirco in pruina significanter adiecit quod scilicet nequaquam fuerint sola cordis mortificatione contenti uerum etiam exterioris hominis motus et ipsius naturae incentiua continentiae pruina extrinsecus accedente habuerint congelata nullum iam dumtaxat secundum apostolum regnum peccati in suo mortali corpore sustinentes nec gestantes carnem spiritui repugnantem 