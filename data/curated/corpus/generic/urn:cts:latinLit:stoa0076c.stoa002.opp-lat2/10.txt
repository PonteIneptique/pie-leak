Sextum nobis certamen est quod Graeci uocant quam nos taedium siue anxietatem cordis possumus nuncupare adfinis haec tristitiae ac solitariis magis experta et in heremo commorantibus infestior hostis ac frequens maxime circa horam sextam monachum inquietans ut quaedam febris ingruens tempore praestituto ardentissimos aestus accessionum suarum solitis ac statutis horis animae inferens aegrotanti denique nonnulli senum hunc esse pronuntiant meridianum daemonem qui i in psalmo nonagensimo nuncupatur Qui cum miserabilem obsederit mentem horrorem loci cellae fastidium fratrum quoque qui cum eo uel eminus commorantur tamquam neglegentium ac minus spiritalium aspernationem gignit atque contemptum ad omne quoque opus quo saepta sui cubilis est facit desidem et inertem non eum in cellula residere non operam sinit inpendere lectioni nihilque se proficere tanto tempore in eadem commorantem crebrius ingemescit nec habere se fructum aliquem spiritalem donec fuerit illi consortio copulatus queritur atque suspirat et ab omni se dolet spiritali quaestu inanem in loco uacuumque consistere utpote qui cum posset etiam alios regere ac prodesse plurimis nullum aedificauerit nec quemquam institutione sua doctrinaque lucratus sit absentia longeque posita magnificat monasteria loca etiam illa magis ad profectum utilia et saluti congruentiora describit consortia quoque ibidem fratrum suauia et plena spiritali conuersatione depingit e contra uniuersa quae habentur in manibus aspera et non solum aedificationem nullam esse in fratribus qui morantur in loco se ne ipsum quidem uictum corporis absque ingenti labore conquiri postremo non posse se saluari in eo loco durantem nisi relicta cella cum qua sibi si adhuc in ea fuerit remoratus pereundum erit exinde semet ipsum quantocius asportarit dein lassitudinem corporis cibique osuriem quinta sextaque hora tantam suscitat ut uelut longo itinere grauissimoque labore confectus sibimet lassusque uideatur aut quasi refectionem cibi biduano ieiunio triduanoue distulerit tum praeterea huc illucque anxius circumspectat et nec fratrum sibi quempiam aduentare suspirat saepiusque egreditur et ingreditur t cellam ac solem uelut ad occasum tardius properantem crebrius intuetur et ita quadam inrationabili mentis confusione uelut taetra subpletur caligine omnique actu spiritali redditur otiosus ac uacuus ut nulla re alia tantae obpugnationis remedium quam uisitatione fratris cuiuspiam seu somni solius solacio posse aestimet inueniri deinde honestas idem morbus ac necessarias suggerit salutationes fratribus exhibendas uisitationesque infirmorum uel eminus uel longius positorum quaedam etiam pia ac religiosa dictat officia illos uel illas debere parentes inquiri et ad salutandos eos crebrius properari illam religiosam deuotamque deo feminam omni praesertim parentum subsidio destitutam magnum opus esse pietatis frequenter inuisidio ac si quid ei sit necessarium quae a propriis parentibus neglegitur atque despicitur sanctissimum procurari magisque oportere in his operam pietatis inpendi quam infructuosum ac sine ullo profectu in cellula residere Agitur itaque infelix anima talibus inimicorum machinis inpetita donec acediae spiritu uelut ariete ualidissimo fatigata aut in somnum discat concidere aut excussa claustris cellulae suae consolationem inpugnationis huius uisitatione fratris consuescat adquirere hoc quo utitur ad praesens remedio paulo post acrius infirmanda frequentius enim aduersarius ac dirius adtemptabit quem conserto proelio praebiturum comminus sibi terga cognoscit salutemque sibi non de uictoria nec de conflictu sed de fuga sperare peruidet donec paulatim protractus e cella actus suae professionis incipiat obliuisci qui non est alius quam intuitus et contemplatio diuinae illius et excellentis super omnia puritatis quae non alibi potest nisi in silentio et iugi cellae perseuerantia ac meditatione conquiri atque ita militiae suae fugitiuus ac desertor Christi miles effectus inplicet se negotiis saecularibus ei cui se probauit minime placiturus Huius aegritudinis uniuersa incommoda une uersiculo beatus Dauid eleganter expressit dormitauit inquiens anima mea prae taedio id est prae acedia proprie satis non corpus dixit sed animam dormitasse uere enim ab omni contemplatione uirtutum et intuitu spiritalium sensuum dormitat anima quae perturbationis huius telo fuerit sauciata Itaque Christi uerus athleta qui agonem perfectionis cupit legitime decertare hunc quoque morbum de latebris animae suae festinet extrudere et ita contra hunc quoque nequissimum acediae spiritum utrubique contendat ut neque somni telo elisus concidat neque de monasterii claustris expulsus quamuis sub praetextu coloris pii fugitiuus abscedat Quemcumque enim in parte qualibet coeperit superare aut tamquam inertem et dediticium sibi patietur absque ullo profectu spiritus in cellula commorari aut excussum exinde instabilem de cetero reddet ac uagum et ad omne opus desidem cellas fratrum iugit er faciet ac monasteria circumire nihilque aliud procurare quam ubi quoue colore occasionem refectioni futurae ualeat praeparare mens enim otiosi nihil aliud cogitare nouit quam de escis ac uentre donec inuenta quandoque sodalitate cuiusdam uiri uel feminae aequali tepore torpentis rebus eorum ac necessitatibus inuoluatur et ita paulatim reddatur noxiis occupationibus inretitus ut tamquam serpentinis spiris obstrictus numquam deinceps ad perfectionem professionis antiquae se ualeat enodare Hunc morbum qui de acediae spiritu nascitur beatus apostolus ut uerus ac spiritalis medicus uel tunc iam conspiciens serpere uel emersurum spiritu sancto reuelante prospiciens salutaribus praeceptorum suorum medicamentis praeuenire festinat Thessalonicensibus enim scribens et primo ut peritissimus quidam perfectusque medicus infirmitatem susceptorum blanda lenique uerbi curatione fomentans ac de caritate incipiens eosque in ea parte conlaudans quousque letale uulnus leniore remedio delenitum deposita tumoris indignatione facilius medicamina austeriora sustineat ita ait de caritate autem fraternitatis non necesse habemus scribere uobis ipsi enim a deo docti estis ut diligatis inuicem etenim facitis illud in omnes fratres in uniuersa Macedonia praemisit laudis fomenta lenia fecit eorum aures ad curam salutaris uerbi placidas et paratas rursum infert rogamus autem uos fratres ut abundetis magis adhuc eos blanda uerborum lenitate demulcet ne forte necdum aptos ad perceptionem perfectae curationis inueniat quid est quod rogas apostole ut in quo abundent magis scilicet in caritate de qua superius dixerat de caritate autem fraternitatis non necesse habemus scribere uobis et quid necesse est ut dicas eis rogamus autem uos ut abundetis magis qui super hac re ne scribi quidem sibi aliquid indigent cum praesertim et inferas causam ob quam hoc ipso non egeant dicens ipsi enim uos a deo docti estis ut diligatis inuicem tertium quoque maius adicias quod non solum a deo docti sint uerum etiam conpleant opere quae docentur etenim facitis illud inquit non in uno uel duobus sed in omnes fratres nec in uestros tantummodo ciues uel notos sed in uniuersa Macedonia dic igitur tandem quid est quod tanto opere haec praemittis iterum infert rogamus autem uos fratres ut abundetis magis et uix aliquando in id quod olim moliebatur erumpit et operam detis ut quieti sitis dixit primam causam deinde infert secundam et ut uestra negotia agatis tertiam quoque et operemini manibus uestris sicut praecepimus uobis quartam et ut honeste ambuletis ad eos qui foris sunt w quintam et nullius aliquid desideretis ecce illa cunctatio quam tantis proferre prooemiis differebat quid in eius pectore parturire agnoscitur et operam detis ut quieti sitis id est in uestris cellulis commorantes nec diuersis rumoribus qui solent otiosorum uotis uel fabulis generari inquieti effecti aliis quoque inquietudines inferatis et ut uestra negotia agatis non curiositate uestra actus mundi uelitis inquirere ac diuersorum conuersationes explorantes operam uestram non erga correctionem uestram seu uirtutum studia sed ad detractationes fratrum uelitis inpendere et operemini manibus uestris sicut praecepimus uobis cur illa fierent quae monuerat superius ne agerent id est ne inquieti essent uel aliena curarent negotia uel inhoneste ambularent ad eos qui foris sunt uel alterius aliquid desiderarent nunc intulit dicens et operemini manibus uestris sicut praecepimus uobis ut I enim fierent illa quae superius reprehendit otii causam esse euidenter expressit nullus enim potest uel inquietus esse uel aliena curare negotia nisi qui operi manuum suarum non adquiescit insistere quartum quoque intulit morbum qui ei hoc ipso otio nascitur id est ut inhoneste non ambulent dicens et ut honeste ambuletis ad eos qui foris sunt numquam potest ne apud eos quidem qui saeculi homines sunt honeste incedere qui nequaquam claustris cellae et operi manuum suarum inhaerere contentus est sed necesse est eum honestum esse dum necessaria uictus requirit adulationi quoque operam dare nouitates etiam rumorum sectari causarum fabularumque occasiones conquirere per quas sibimet ipsi aditum paret ac facultatem qua diuersorum domos ualeat penetrare et nullius aliquid desideretis non potest non alienis donis et muneribus inhiare qui non delectatur pio quietoque labore operis sui cotidiani uictus parare substantiam uidetis tot causas tam graues ac turpes una uitii labe generari denique hos ipsos quos in epistula prima molli fouerat palpatione uerborum qualiter in secunda uelut qui non profecissent ad remedia leniora austerioribus quibusdam et causticis medicamentis sanare adgreditur nullaque iam mitium uerborum fomenta praemittit non illam teneram uocem ac blandam ut ibi rogamus autem uos fratres sed denuntiamus uobis fratres in nomine domini nostri Iesu Christi ut subtrahatis uos ab omni fratre ambulante inordinate ibi rogat hic dennntiat in illa blandientis affectus in hac obtestantis seueritas et minantis denuntiamus uobis fratres quia prius rogantes contempsistis audire saltim nunc denuntiantibus oboedite ipsamque denuntiationem non nudo uerbo sed cum obtestatione nominis domini nostri Iesu Christi terribilem infert ne forte simplicem uelut humana uoce prolatam rursum contemnerent nec magnopere ducerent obseruandam statimque ut peritissimus medicus putribus membris quibus leni medicamento remedium ferre non potuit mederi spiritalis ferri incisione pertemptat ut subtrahatis uos inquiens ab omni fratre ambulante inordinate et non secundum traditionem quam acceperunt a nobis itaque ab his qui uacare operi nolunt iubet subtrahi et uelut membra otii corrupta putredine desecari ne inertiae morbus uelut letale contagium etiam sanas membrorum partes tabo serpente corrumpat dicturusque de his qui operari suis manibus nolunt et panem suum cum silentio manducare a quibus etiam praecepit subtrahendum qualibus eos a principio probris inurat adtendite in primis inordinatos dicit nec secundum suam traditionem ambulare aliis uerbis contumaces eos utpote qui nollent iuxta institutionem eius incedere et inhonestos esse designans id est non processionis non uisitationis non uerbi non temporis oportunitatem congruam honestamque sectantes omnibus enim uitiis istis inordinatum quemque necesse est subiacere et non secundum traditionem quam acceperunt a nobis et in hoc rebelles eos quodammodo et contemptores notat qui traditionem quam acceperunt ab eo tenere contemnant nec imitari uelint id quod magistrum non solum uerbo docuisse meminerint sed etiam opere nouerint perfecisse ipsi enim scitis quemadmodum oporteat imitari nos inmanem cumulum reprehensionis exaggerat cum hoc eos adserit non obseruare quod et memoriae eorum inhaereat et ad imitandum non solum uerbo instruente didicerint sed etiam exemplo operum prouocante susceperint Quia non inquieti fuimus inter uos cum se uult inquietum inter eos non fuisse per operis exercitium conprobare eos qui operari nolunt abunde notat otiositatis uitio inquietos semper exsistere neque gratis panem manducauimus ab aliquo per singula uerba increpationis auxesin facit doctor gentium praedicator euangelii dicit se non gratis panem ab aliquo manducasse qui nouit dominum praecepisse ut qui euangelium denuntiant de euangelio uiuant et rursum dignus est operarius cibo suo cum utique non gratis qui euangelium praedicabat tam sublime ac spiritale opus exercens cibum sibi dominicae iussionis auctoritate praesumeret quid nos faciemus quibus non solum nulla praedicatio uerbi commissa est sed ne ulla quidem nisi animae nostrae solius cura mandatur qua fiducia otiosis manibus gratis panem comedere audebimus quem uas electionis euangelica sollicitudine et praedicatione constrictus sine opere manuum comedere non praesumit sed in labore inquit et fatigatione nocte et die operantes ne quem uestrum grauaremus adhuc additamenta suae castigationis exaggerat non enim simpliciter dixit non comedimus gratis panem ab aliquo uestrum et huc usque stetit poterat enim uideri proprio otiosoque sumptu ac recondita pecunia uel aliorum licet non istorum conlatione seu muneribus sustentatus fuisse sed in labore inquit et fatigatione nocte et die operantes id est nostro opere specialiter sustentati et hoc inquit non pro nostra uoluntate perpetrabamus nec pro delectatione ut requies et exercitium corporis inuitabat sed ut necessitas et inopia uictus non sine ingenti fatigatione corporis facere conpellebat non solum namque per totum diei spatium sed etiam noctis quod quieti corporis uidetur indultum hoc opus manuum pro escae sollicitudine indesinenter urguebam Nec tamen se solum taliter inter eos conuersatum fuisse testatur ne forte non magna nec generalis uideretur haec forma si ipsius tantum traderetur exemplo sed etiam omnes qui erant secum ad ministerium euangelii deputati id est Siluanum et Timotheum qui haec eadem cum eo scribunt adserit simili opere laborasse in eo etiam quod dicit ne quem uestrum grauaremus uerecundiam eis incutit magnam si enim ille qui euangelium praedicabat signis illud uirtutibusque conmendans ne grauaret quempiam gratis panem i manducare non audet quomodo illi non aestiment se grauare qui cotidie eum otiosi uacantesque praesumunt Non quasi non habuerimus potestatem sed ut nosmet ipsos formam daremus uobis ad imitandum nos pandit causam cur tantum sibi laboris indixerit ut inquit formam daremus uobis ad imitandum nos ut si forte doctrinam uerborum auribus uestris frequenter ingestam obliuioni traderetis saltim conuersationis exempla sub oculorum fide nobis tradita memoriter retineretis haud lenis eorum et in hoc reprehensio cum dicit se nulla alia quam exempli gratia laborem hunc et fatigationem die noctuque corporis exegisse et eos nihilominus erudiri nolle propter quos ipse necessitatem non habens tantum sibi fatigationis indixerit et quidem inquit cum haberemus potestatem et paterent nobis facultates omnium uestrum atque substantiae et utendi eis domini nostri nossem me habere permissum non sum tamen usus hac potestate ne quod a me bene ac licito fieret aliis otii noxii praeberet exemplum et idcirco euangelium praedicans meis manibus atque opere malui sustentari ut uobis quoque uolentibus iter uirtutis incedere uiam perfectionis aperirem et conuersationis formam meo labore praeberem Sed ne forte tacitus operans et erudire eos uolens exemplis minime illos etiam praeceptorum monitis instruxisse uideretur infert nam et cum essemus inquit apud uos hoc denuntiabamus uobis quoniam si quis non uult operari nec manducet adhuc illorum desidiam qui scientes eum ut magistrum bonum doctrinae gratia et institutionis obtentu suis manibus operatum imitari contemnunt et diligentiam cautionemque suam exaggerat dicens non tantum se hoc illis exemplo tradidisse praesentem sed etiam uerbis iugiter praedicasse ut si quis scilicet non uult operari nec manducet Non iam doctoris uel medici utitur ad eos consilio sed districtione in eos iudiciariae pronuntiationis inuehitur et apostolica potestate resumpta uelut e tribunali in contemptores sententiam dicit illa nempe potestate quam cum interminatione scribens ad Corinthios a domino sibi adseruit datam cum eos in delicto positos praemoneret ut ante aduentum suum semet ipsos corrigere festinarent ita praecipiens rogo uos ne praesens conpellar audere in quosdam potestate illa quae data est mihi in uobis et iterum si enim uoluero aliquid gloriari de potestate quam dedit mihi dominus in aedificatione et non in destructione uestra non erubescam illa inquam potestate pronuntiat si quis non uult operari nec manducet non gladio carnali eos addicens sed auctoritate sancti spiritus huius uitae eis interdicens substantiam ut si forte poenam futurae mortis minime cogitantes adhuc uelint amore otii exsistere contumaces saltim necessitate naturali constricti et metu praesentis interitus salutaria praecepta suscipere cogantur Post tantum itaque rigorem euangelicae districtionis nunc causam exponit cur haec uniuersa praemiserit audimus enim inter uos quosdam ambulare inquiete nihil operantes sed curiose agentes nusquam eos qui dediti esse operi nolunt uno tantum morbo corruptos pronuntiare contentus est in priore namque epistula inordinatos eos appellat nec secundum traditionem ambulare quam acceperunt ab eo inquietos etiam esse definit et gratis panem manducare rursum hic audimus inquit quosdam inter uos ambulare inquiete et subiungit statim secundum languorem qui inquietudinis huius est radix nihil inquit operantes tertium quoque morbum qui ei isto uelut quidam ramunculus oritur sed curiose agentes Itaque fomiti uitiorum tantorum congruam nunc emendationem conferre festinat et illa apostolica qua usus fuerat paulo ante deposita potestate iterum ad uiscera pii patris uel clementis reuertitur medici et uelut filiis susceptisque suis consilio salubri infert remedia sanitatis dicens his autem qui huiusmodi sunt denuntiamus et obsecramus in domino Iesu ut cum silentio operantes panem suum manducent causas tantorum ulcerum quae de radice otiositatis emergunt uno operationis salutari praecepto curauit ut peritissimus medicorum ceteras quoque ualitudines malas eodem cespite pullulantes sciens protinus extinguendas origine morbi principalis exempta Nihilominus tamen ut perspicacissimus ac prouidus medicus non solum infirmantum cupit mederi uulneribus sed etiam sanis quibus eorum possit perpetua sospitas custodiri similiter congruentia praecepta commendat dicens uos autem nolite deficere bene facientes qui nos id est uias nostras sectantes exempla uobis tradita operis imitatione conpletis ac nequaquam eorum desidiam inertiamque sectamini nolite deficere bene facientes id est humanitatem uestram erga eos si forte neglexerint obseruare quae diximus similiter inpertite ut castigauit illos qui erant infirmi ne otio dissoluti inquietudini et curiositati operam darent ita hos qui sani sunt praemonet ut humanitatem quam bonis ac malis inpertire domini praecepto iubemur si forte quidam praui ad sanam doctrinam conuerti noluerint non abscidant ab eis sed bene facere et fouere eos tam consolationis et correptionis sermone quam beneficiis solitis et humanitate non desinant Rursum tamen ne forte hac lenitate prouocati quidam praeceptis eius oboedire contemnant intermiscet apostolicam seueritatem quodsi quis non oboedit uerbo nostro per epistulam hunc notate et nolite commisceri cum illo ut confundatur monensque eos pro reuerentia sui et utilitate communi quid oporteat obseruari quaque cautione apostolica mandata custodiant subiungit confestim patris indulgentissimi lenitatem et ut filios suos quem erga praedictos pro caritate fraternitatis affectum debeant retinere similiter docet et nolite quasi inimicum existimare sed corripite ut fratrem seueritati iudiciariae paternam intermiscuit pietatem et sententiam apostolico rigore prolatam clementi mansuetudine temperauit nam et notari iubet eum qui oboedire suis praeceptis contempserit et cum illo non commisceri et tamen haec fieri non odii uitio praecepit sed fraternae dilectionis et eorum emendationis intuitu nolite inquit commisceri cum illo ut confundatur ut qui non est meis praeceptis mitibus emendatus saltim publica omnium uestrum segregatione confusus ad tramitem salutis incipiat aliquando reuocari In epistula quoque ad Ephesios de hoc ipso opere ita praecepit dicens qui furabatur iam non furetur magis autem laboret operando manibus suis quod bonum est ut habeat unde tribuat necessitatem patientibus in actibus etiam apostolorum haec eadem non solum docuisse eam sed etiam opere perfecisse similiter inuenimus nam cum uenisset Corinthum alibi se manere non patitur nisi apud Aquilam et Priscillam eo quod eiusdem artis essent opifices quam ipse erat solitus exercere ita enim habes post haec Paulus egressus ab Athenis uenit Corinthum et inueniens quendam Iudaeum nomine Aquilam Ponticum genere et Priscillam uxorem eius accessit ad eos eo quod eiusdem esset artis et manebat cum eis et operabatur erat enim scenofactoriae artis Dein procedens Miletum et exinde mittens Ephesum conuocansque ad se presbyteros Ephesiorum ecclesiae et dans eis praecepta quemadmodum regere ecclesiam dei se absente deberent ait argentum et aurum nullius concupiui ipsi scitis quoniam ad ea quae mihi opus erant et his qui mecum sunt ministrauerunt manus istae omnia ostendi uobis quia sic laborantes oportet suscipere infirmos ac meminisse uerbi domini Iesu quoniam ipse dixit beatius est magis dare quam accipere graue nobis suae conuersationis reliquit exemplum cum se non solum id operatum esse testatur quod necessitatem sui tantummodo corporis expediret sed etiam quod usibus eorum qui secum erant posset sufficere his uidelicet qui cotidie necessariis ministeriis occupati nequaquam sibi parare similiter uictum suis manibus occurrebant et sicut ad Thessalonicenses operatum se dixit ut illis formam daret ad imitandum eum et hic tale aliquid intulit dicens omnia ostendi nobis quia sic laborantes oportet suscipere infirmos scilicet uel mente uel corpore id est ut nostro potius labore sumptuque operis sudore quaesito et non de abundantiae cumulo seu reposita pecunia sed ne de aliena quidem largitate ac substantia eos reficere festinemus Et hoc ipsum domini dicit esse mandatum quoniam ipse inquit dixit id est dominus Iesus beatius est magis dare quam accipere haec est inpertientis beatior largitas quam accipientis penuria quae non de pecunia per infidelitatem uel diffidentiam reseruata nec de reconditis auaritiae thesauris inpenditur sed quae de fructu operis proprii et pio sudore profertur et idcirco beatius est magis dare quam accipere quia cum illius qui accipit hic qui tribuit habeat paupertatem nihilominus labore proprio non solum suae necessitati sufficientiam uerum etiam quod tribuat indigenti pia sollicitudine parare festinat duplici gi atia decoratus quod et perfectam nuditatem Christi uniuersarum rerum suarum abiectione possideat et munificentiam diuitis labore suo exhibeat et affectu hic quidem honorans deum de suis iustis laboribus et delibans ei de fructibus iustitiae suae ille uero otii torpore et inertia resolutus indignum se etiam cibo panis apostoli probat sententia contra eius scilicet interdictum otiosus eum non sine reatu peccati contumaciaeque praesumens Nouimus fratrem cuius etiam nomen si amplius aliquid ei hoc instructionis accederet proderemus qui cum in coenobio moraretur eumque necessitas coartaret ut statutum operis pensum cotidie oeconomo traderet ne in maiorem operis modum alicuius propensius laborantis tenderetur uel confunderetur exemplo cum in coenobio quempiam fratrum uidisset ingressum qui ardore fidei uellet aliquid amplius operis consignare si clandestinis eum persuasionibus reuocare ab huiusmodi intentione minime potuisset consiliis prauis ac susurrationibus ad transmigrandum exinde persuadebat et quo eum facilius asportaret se quoque iam olim multis ex causis offensum confingebat uelle discedere si solacium itineris uel comitis repperisset cumque eum ad consensum occultis obtrectationibus n onasterii pellexisset condicens ei horam qua de monasterio deberet exire uel locum quo se praeueniens expectaret ipse uelut ilico subsecuturus ibidem subsistebat illoque iam pro discessus sui uerecundia non audente ad monasterium de quo aufugerat ulterius adgregari inlex fugae eius in coenobio residebat hoc unum exemplum de istiusmodi genere hominum pro incipientium cautione posuisse sufficiat quo pateat euidentius quanta mala otiositas secundum scripturae sententiam in monachi mente parturiat uel quemadmodum corrumpant mores bonos conloquia mala Quod otiositatis uitium etiam sapientissimus Salomon euidentissime notat multis ita dicens qui sectatur otium replebitur paupertate uel uisibili scilicet uel inuisibili qua necesse est otiosum quemque et diuersis uitiis inuolutum teneri et alienum semper exsistere a contemplatione dei uel diuitiis spiritalibus de quibus beatus apostolus quia in omnibus inquit diuites facti estis in illo in omni uerbo et in omni scientia de hac autem otiosi paupertate alibi quoque ita describitur et uestietur conscissa et pannosa omnis somniculosus sine dubio enim non merebitur illo incorruptionis uestimento ornari de quo apostolus praecepit induite uos dominum Iesum Christum et iterum induti lurica iustitiae et caritatis et de quo etiam dominus ad Hierusalem loquitur per prophetam exsurge exsurge Hierusalem induere uestimentis gloriae tuae quisque somno otii uel acediae superatus non industriae suae labore sed inertiae pannis operiri maluerit quos abscidens de perfecta plenitudine et corpore scripturarum non uestimentum gloriae nec decoris sed ignominiosum excusationis uelamen suae coaptabit ignauiae solent enim hi qui sunt hac segnitie dissoluti nolentes opere manuum sustentari quod apostolus indesinenter exercuit uel nobis exercere praecepit quibusdam uti testimoniis scripturarum quibus quoddam inertiae suae uelamen inponant dicentes scriptum esse operamini non cibum qui perit sed qui permanet in uitam aeternam et meus cibus est ut faciam uoluntatem patris mei sed haec testimonia panni quidam sunt de solida euangelicae lectionis plenitudine et ad hoc adsuuntur ut contegant potius ignominiam otiositatis ac uerecundiae nostrae quam ut calefaciant et exornent nos illa pretiosa ueste perfectaque uirtutum quam in Prouerbiis mulier illa sapiens quae fortitudine et decore induta est uel sibi uel uiro suo fecisse describitur de qua etiam consequenter infertur fortitudine et decore induta est et laetata est in diebus nouissimis de hoc inertiae morbo rursus idem Salomon ita commemorat uiae nihil operantium stratae sunt spinis id est illis ac similibus uitiis quae apostolus in superioribus de otio pullulare praefatus est et iterum in desideriis est omnis otiosus de quibus apostolus commemorat dicens et nullius aliquid desideretis et ad extremum multa enim mala docuit otiositas quae euidenter apostolus in his quae supra exposuimus enumerauit dicens nihil operantes sed curiose agentes huicque uitio subiunxit aliud et operam detis ut quieti sitis et deinde ut uestra negotia agatis et ut honeste ambuletis ad eos qui foris sunt et nullius aliquid desideretis quos etiam inordinatos ac rebelles notat ab his studiosos quosque segregari praecipiens ut subtrahatis uos inquit ab omni fratre ambulante inordinate et non secundum traditionem quam acceperunt a nobis His itaque exemplis per Aegyptum patres eruditi nullo modo otiosos esse monachos ac praecipue iuuenes sinunt actum cordis et profectum patientiae et humilitatis sedulitate operis metientes et non solum a nullo quicquam ad usum uictus sui accipere patiuntur sed etiam de laboribus suis non tantum superuenientes ac peregrinos reficiunt fratres uerum etiam per loca Libyae quae sterilitate ac fame laborant nec non etiam per ciuitates his qui squalore carcerum contabescunt inmanem conferentes dirigunt alimoniae uictusque substantiam de fructu manuum suarum rationabile ac uerum sacrificium domino tali oblatione se offerre credentes Hinc est quod in his regionibus nulla uidemus monasteria tanta fratrum celebritate fundata quia nec operum suorum facultatibus fulciuntur ut possint in eis iugiter perdurare et si eis subpeditare quoquo modo ualeat sufficientia uictus alterius largitate uoluptas tamen otii et peruagatio cordis diutius eos in loco perseuerare non patitur unde haec est apud Aegyptum ab antiquis patribus sancta sententia operantem monachum daemone uno pulsari otiosum uero innumeris spiritibus deuastari Denique abba Paulus probatissimus patrum cum in heremo uastiore consistens quae Porphyrio nuncupatur palmarum fructibus et horto modico securus haberet sufficientem alimoniae suae uictusque substantiam nec posset aliquid aliud unde sustentaretur operis exercere eo quod ab oppidis uel habitabili terra septem mansionibus uel eo amplius deserti illius separaretur habitatio plusque expeteretur pro mercede uecturae quam ualere posset pretium operis desudati conlectis palmarum foliis cotidianum pensum uelut exinde sustentandus a semet ipso iugiter exigebat cumque opere totius anni antrum eius fuisset impletum id quod sollicita cum laborauerat annis singulis igne subposito concremabat in tantum probans sine opere manuum nec in loco posse monachum perdurare nec ad perfectionis culmen aliquando conscendere ut cum hoc fieri nequaquam necessitas uictus exigeret pro sola purgatione cordis et cogitationum soliditate ac perseuerantia cellae uel acediae ipsius uictoria et expugnatione perficeret Cum incipiens in heremo commorari abbati Moysi omnium sanctorum summo dixissem me aegritudine acediae hesterno die grauissime fuisse confectum nec ab ea potuisse alias liberari nisi ad abbatem Paulum protinus cucurrissem ille non te ait ab ea liberasti sed magis ei te dediticium ac subditum praebuisti grauius enim ut desertorem te ac fugitiuum deinceps aduersarius inpugnabit quem de conflictu superatum protinus aufugisse conspexit nisi de cetero commissa congressione non desertione cellae uel somni torpore ingruentes aestus eius ad horam euaporare malueris sed tolerantia potius et conflictu didiceris triumphare unde experimento probatum est acediae inpugnationem non declinando fugiendam sed resistendo superandam ______